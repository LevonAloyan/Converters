<edition><articles><article><jaar>1980</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1980</searchword><id>6549</id><udhid>UDH:TvAR/6549</udhid><titel>ONTWERP WET VERVREEMDING LANDBOUWGRONDEN EN AGRARISCH GRONDBELEID</titel><searchwords><searchword>TvAR 4/1980</searchword><searchword>UDH:TvAR/6549</searchword></searchwords><attachments><attachment><name>1980_nr 4_Artikel_Heida.pdf</name><extention>pdf</extention><url>https://denhollander.info/download/6322/ci</url></attachment></attachments><inleiding>Inleiding&#13;
Op 14 december 1979 heeft de regering een ontwerp voor een wet vervreemding&#13;
landbouwgronden bij de Tweede Kamer ingediend. Het voornaamste&#13;
doel van het wetsvoorstel is de prijsstijging van landbouwgronden&#13;
onder controle te krijgen. Blijkens persberichten is de Minister van Landbouw&#13;
en Visserij van oordeel, dat het mogelijk moet zijn met het instrumentarium&#13;
van de voorgestelde wet vervreemding landbouwgronden de&#13;
prijzen van landbouwgronden met 25 a 30% te doen dalen. Het doel, de&#13;
beheersing van de prijzen, moet worden bereikt door de vraag naar landbouwgronden&#13;
te verminderen. De regering denkt, dat de vraag naar landbouwgronden&#13;
beperkt kan worden door invoering van een landbouwkundige&#13;
toetsing. Om grond te mogen kopen voor agrarische doeleinden zal de&#13;
koper aan bepaalde eisen moeten voldoen. Deze eisen kunnen gesteld worden&#13;
aan de persoon en aan het bedrijf van de koper. Simpel gezegd: alleen&#13;
boeren zullen landbouwgrond mogen kopen.&#13;
Waarom prijsbeheersing?&#13;
De vraag rijst of het wel zo nodig is de prijsvorming van landbouwgronden&#13;
te reguleren. De regering wijst in de memorie van toelichting onder&#13;
meer op het feit, dat de prijzen van onverpachte boerderijen in acht&#13;
jaar zijn verzesvoudigd (I, 2).&#13;
De prijzen van los land zijn in dezelfde periode ongeveer vier a vijf keer&#13;
zo hoog geworden.&#13;
De enorme stijging van de prijzen kan tot allerlei ontwrichtingsverschijnselen&#13;
leiden.&#13;
In een door de wetenschappelijke bureaux van het CDA - onder voorzitterschap&#13;
van De Haan - uitgebracht rapport (bl. 15) over het agrarisch&#13;
grondbeleid worden onder meer de volgende nadelige gevolgen van de&#13;
prijsstijging opgesomd: een rendabele landbouw wordt onmogelijk, bedrijfsvergroting&#13;
wordt onbetaalbaar, het rendement van de pacht daalt met&#13;
als gevolg afbraak van het pachtareaal, de bedrijfsopvolging wordt bemoeilijkt&#13;
en de boer moet zich diep in de schulden steken.&#13;
Voordelen van de hoge prijzen zijn, volgens de CDA commissie, de&#13;
vergroting van de credietruimte en een gunstige vermogensvorming met het&#13;
oog op de oudedagsvoorziening. Deze voordelen wegen echter niet op tegen&#13;
de nadelen. De vraag of de overheid in de prijsvorming van de landbouwgronden moet ingrijpen wordt door de CDA deskundigen dan ook volmondig&#13;
met ja beantwoord (bl. 17). Ten aanzien van het vertrekpunt bestaat er&#13;
dus eensgezindheid tussen de regering en de agrarische deskundigen van&#13;
het CDA. Trouwens men hoort in het algemeen weinig kritiek op het voornemen&#13;
van de regering de prijzen van landbouwgronden te beteugelen. Dit&#13;
is niet zo'n groot wonder. Als men prijzen hoort noemen van omstreeks&#13;
ƒ 50.000,- per ha voor boerderijen en van ƒ 35.000,- tot ƒ 40.000,- voor los&#13;
land, dan behoeft men niet over veel fantasie te beschikken om zich voor te&#13;
kunnen stellen wat de gevolgen voor de landbouw zijn als de regering lijdelijk&#13;
blijft toezien.</inleiding><content>De opzet van het wetsontwerp&#13;
De spil van de voorgestelde wet is de bepaling, dat een overeenkomst tot&#13;
vervreemding van land moet worden goedgekeurd door de Grondkamer&#13;
(art. 7). Ontbreekt deze goedkeuring dan mag de akte niet worden overgeschreven&#13;
in de openbare registers (art. 3 lid 1). Zonder inschrijving is de&#13;
overdracht niet compleet. Dit houdt dus in dat zonder overschrijving van&#13;
de akte de eigendom blijft van wie die was.&#13;
Wordt de akte ingeschreven zonder dat de vereiste toestemming is verkregen&#13;
dan is de overdracht wel geldig. Na de overschrijving van de akte&#13;
kan de nietigheid wegens het niet in acht nemen van het bij of krachtens de&#13;
wet bepaalde niet meer worden ingeroepen (art. 6). Volgens de Memorie&#13;
van Toelichting zou zonder een dergelijke bepaling het karakter van de&#13;
openbare registers worden aangetast.&#13;
Uit een oogpunt van rechtszekerheid valt deze bepaling zonder meer toe&#13;
te juichen. Zou de nietigheid van een akte wegens strijd met de wet wel&#13;
kunnen worden ingeroepen dan zou men om te weten of iemand eigenaar is&#13;
moeten nagaan of bij de verkrijging van de eigendom niet in strijd met de&#13;
wet zou zijn gehandeld. Dit betekent overigens niet, zoals bekend, dat de&#13;
openbare registers thans wel absolute zekerheid verstrekken met betrekking&#13;
tot de eigendom van onroerende goederen. Een overgang van eigendom die&#13;
plaats vindt zonder dat zij behoeft te worden ingeschreven in de openbare&#13;
registers, zoals bijvoorbeeld bij vererving onttrekt zich dus aan de werking&#13;
van de wet. Daargelaten, dat dan ook niet sprake is van vervreemding.&#13;
Het gestelde goedkeuringsvereiste geldt niet onbeperkt. De wet beoogt&#13;
uitsluitend het regelen van de vervreemding van landbouwgronden en van&#13;
natuurterreinen. Onroerende goederen, die niet onder het begrip landbouwgrond&#13;
of onder het begrip natuurterrein vallen mogen zonder toestemming&#13;
van de Grondkamer vervreemd worden. De Grondkamer heeft&#13;
echter wel bemoeienissen met de vervreemding van die onroerende goederen. Of onroerend goed landbouwgrond of natuurterrein is of niet wordt&#13;
namelijk in beginsel beslist door de Grondkamer. In voorkomende gevallen,&#13;
waarin geen toestemming van de Grondkamer is vereist, moet wel een&#13;
verklaring van de Grondkamer aanwezig zijn, waaruit blijkt, dat het onroerend&#13;
goed geen land is in de zin van de wet (art. 3 lid 2 onder d).&#13;
Deze verklaring is echter niet nodig als het onroerend goed gelegen is in&#13;
een gebied waarvan de gemeenteraad bij besluit heeft verklaard, dat daarin&#13;
uitsluitend of nagenoeg uitsluitend onroerend goed is gelegen, dat duurzaam&#13;
voor andere dan landbouwkundige doeleinden wordt gebruikt dan&#13;
wel onroerend goed dat niet als natuurterrein dient te worden aangemerkt.&#13;
Een dergelijk besluit moet door de Kroon worden goedgekeurd (art. 4).&#13;
Verder zijn niet aan goedkeuring van de Grondkamer onderworpen&#13;
overeenkomsten tot vervreemding aan de staat, aan een provincie, aan een&#13;
gemeente of aan een waterschap (art. 2).&#13;
Wat de goedkeuring door de Grondkamer betreft moet men onderscheid&#13;
maken tussen overeenkomsten tot vervreemding van land die aan nader bij&#13;
AMVB te stellen normen moeten worden getoetst en overeenkomsten tot&#13;
vervreemding van land, die niet aan die normen behoeven te worden getoetst.&#13;
Voorbeelden van overeenkomsten, die zonder toetsing moeten worden&#13;
goedgekeurd zijn: de vervreemding aan bloed- en aanverwanten in de&#13;
rechte lijn en in de zijlijn tot de tweede graad, verkoop van de boerderij&#13;
door de verpachter aan de pachter, overeenkomsten tot vervreemding van&#13;
land, dat een eenheid vormt met een niet-agrarische opstal en dat niet groter&#13;
is dan 50 are en overeenkomsten, waarbij de verwerver aannemelijk&#13;
maakt, dat hij het land voor andere dan landbouwkundige doeleinden zal&#13;
gebruiken en dat die doeleinden niet in strijd zijn met het bestemmingsplan&#13;
(art. 7). In al deze gevallen zal de Grondkamer uiteraard wel moeten beslissen&#13;
of sprake is van een vervreemding, die niet behoeft te worden getoetst&#13;
aan de te stellen normen. Zo zal de Grondkamer in voorkomende gevallen&#13;
uit moeten maken of het aannemelijk is, dat de verwerver de grond voor&#13;
andere dan landbouwkundige doeleinden zal gebruiken.&#13;
De criteria waaraan de Grondkamer de overige overeenkomsten moet&#13;
toetsen worden, zoals vermeld, vastgesteld bij AMVB (art. 9).&#13;
Voorzover het landbouwgrond betreft kunnen de te stellen eisen uitsluitend&#13;
betrekking hebben op: opleiding, leeftijd en ervaring van de koper,&#13;
de minimale omvang van het bedrijf, dat overgedragen wordt, de&#13;
minimale omvang van het bedrijf, dat met de te verwerven grond vergroot&#13;
wordt, de verkaveling, de maximale bedrijfsgrootte na de aankoop en de&#13;
minimale oppervlakte van de toe te voegen grond.&#13;
Wat de natuurterreinen betreft zal de AMVB uitsluitend eisen kunnen bevatten met betrekking tot: de hoedanigheid van de verwerver, het tegengaan&#13;
van versnippering van natuurterreinen en garanties, die de verwerver&#13;
moet bieden voor de instandhouding van natuurterreinen. De AMVB zal&#13;
alvorens in werking te treden moeten worden voorgelegd aan de beide kamers&#13;
van de Staten-Generaal. De beide kamers kunnen vragen dat het onderwerp&#13;
bij wet wordt geregeld.&#13;
Ten aanzien van overeenkomsten met betrekking tot landbouwgrond,&#13;
die gelegen is in een gebied waarin de uitoefening van de landbouw mede&#13;
gericht dient te zijn op natuur- en landschapsbehoud of in een gebied waarin&#13;
in de toekomst het beheer uitsluitend of nagenoeg uitsluitend op het&#13;
natuur- en landschapsbehoud zal zijn gericht kunnen bij AMVB andere&#13;
toetsingsnormen worden vastgesteld.&#13;
Voorts geldt een uitzondering voor landgoederen (art. 8). Een overeenkomst&#13;
tot vervreemding van een landgoed moet zonder meer worden goedgekeurd&#13;
als het aannemelijk is, dat de verwerver het landgoed als een eenheid&#13;
in stand wil houden. Aankoop van landbouwgrond door een belegger&#13;
blijft mogelijk. De koper zal in dit geval een pachtkontrakt moeten overleggen&#13;
(art. 11).&#13;
Het wetsontwerp bevat ook nog een uitvoerige regeling met betrekking&#13;
tot vervreemding aan rechtspersonen (titel III). Getracht wordt te voorkomen&#13;
dat door middel van het oprichten van rechtspersonen de wet wordt&#13;
ontdoken. Door overdracht van aandelen zou men de wet kunnen ontgaan.&#13;
Er vindt dan immers geen vervreemding van grond plaats. Bovendien moet&#13;
worden voorkomen, dat door middel van het optreden van een stroman de&#13;
aan de persoon te stellen eisen worden ontdoken.&#13;
Het wetsvoorstel beoogt verder een voorkeursrecht voor het bij de wet in&#13;
te stellen Bureau Beheer Landbouwgronden (BBL) in het leven te roepen&#13;
(titel VIII). Bij AMVB worden gebieden aangewezen waarbinnen bij voorgenomen&#13;
verkoop de grond eerst aan het BBL moet worden aangeboden.&#13;
Het BBL is, onder bepaalde omstandigheden, ook in gebieden waar het&#13;
geen voorkeursrecht heeft, verplicht de grond aan te kopen (titel IX). Deze&#13;
bepaling is opgenomen voor het geval dat tengevolge van de landbouwkundige&#13;
toetsing te weinig kopers overblijven. Met name is deze bepaling&#13;
gericht tegen het samenspannen van de kopers tegen de verkoper.&#13;
In de overgangs- en slotbepalingen wordt een aantal wijzigingen van de&#13;
Pachtwet voorgesteld (titel XI). Aan de pachter worden dezelfde eisen&#13;
gesteld als aan de koper. In verband met de nieuwe taken, die aan de&#13;
Grondkamers worden opgedragen worden iets strengere eisen gesteld aan&#13;
de personele bezetting van de Grondkamers (art. 68 L). De voorzitters en&#13;
de plaatsvervangende voorzitters zullen ten minste meester in de rechten moeten zijn. Voorts zal volgens de Memorie van Toelichting er op toegezien&#13;
moeten worden, dat voldoende deskundigheid op het gebied van natuurterreinen&#13;
in de Grondkamers aanwezig is.&#13;
Een probaat middel?&#13;
Bij de beoordeling van het wetsvoorstel dient men zich af te vragen of het&#13;
middel, de toetsing, toereikend is voor het doel, de prijsbeheersing. De&#13;
Minister van Landbouw en Visserij meent, zoals wij zagen, dat het instrumentarium&#13;
van de wet voldoende is om een prijsverlaging van 25 a 30% te&#13;
bewerkstelligen. Of dit haalbaar is moet nog blijken. De regering erkent,&#13;
dat het moeilijk, zo niet onmogelijk is de kwantitatieve invloed van de&#13;
voorgestelde maatregelen op het prijspeil aan te geven. Het kan dus vriezen&#13;
en het kan dooien. Als motivering voor de invoering van zeer ver gaande&#13;
maatregelen klinkt dit niet erg overtuigend. Door te volstaan met te stellen,&#13;
dat door het weren van gegadigden de vraag wordt beperkt, met als gevolg&#13;
een druk op de prijzen, heeft de regering zich het wel wat gemakkelijk gemaakt.&#13;
Hier komt dan nog bij, dat het effekt van de maatregelen helemaal&#13;
niet valt in te schatten zolang de toetsingscriteria niet bekend zijn. Nu behoeft&#13;
het feit, dat het effekt niet valt te voorspellen op zich geen reden te&#13;
zijn niets in de voorgestelde richting te ondernemen. Men zou de wet bijvoorbeeld&#13;
een experimenteel karakter kunnen geven. Er zou dan na verloop&#13;
van een bij de wet bepaalde termijn een evaluatie moeten plaatsvinden.&#13;
Blijkens een publicatie in E-S.B. - 23-1-1980 hebben twee Delftse onderzoekers,&#13;
Veerman en Knipscheer, aangetoond, dat landbouwkundige toetsing&#13;
niet zondermeer effectief is. Slechts 15% van het aantal onderzochte&#13;
overdrachten zou tegengehouden zijn, door toepassing van de normen.&#13;
De eerder genoemde CDA commissie stelt voor om na verloop van twee&#13;
jaar na te gaan of de toetsingscriteria wel invloed hebben op de prijzen.&#13;
Mocht na verloop van twee jaar blijken, dat van een prijsdaling geen sprake&#13;
is, dan zullen de criteria scherper gesteld moeten worden. Blijkt ook dat&#13;
niet te helpen dan zal de overheid rechtstreeks moeten ingrijpen door&#13;
maximumprijzen vast te stellen (bl. 21). Teneinde het betalen van zwarte&#13;
prijzen te voorkomen zal dan de band tussen de verkoper en de koper moeten&#13;
worden doorgesneden. Dit kan, aldus de CDA commissie, door de aangeboden&#13;
grond te laten toedelen door de Grondkamer.&#13;
De minister van landbouw heeft zich meermalen zeer afwijzend uitgelaten&#13;
over de toewijzing van vrijkomende grond door de Grondkamer.&#13;
In dit verband zou men zich af kunnen vragen of er geen andere alternatieven&#13;
zijn. Te noemen valt een direkte prijsbeheersing in combinatie met een vrij scherpe controle, krediet-beperkende maatregelen en eventueel&#13;
fiscale maatregelen. Verder zou men daarbij kunnen denken aan het elimineren&#13;
van de invloed van onteigeningen op de prijzen doordat de onteigende&#13;
boeren de prijzen van landbouwgronden opjagen.&#13;
Werkingssfeer van de voorgestelde wet en begripsbepalingen&#13;
De voorgestelde wet heeft betrekking op de toetsing van vervreemding&#13;
van landbouwgronden en natuurterreinen. Of en in hoeverre de noodzaak&#13;
bestaat in te grijpen in de prijzen van natuurterreinen is de vraag. De regering&#13;
vreest dat, indien de wet zich beperkt tot landbouwgronden de vraag&#13;
zich zal richten op natuurterreinen (I 5A). Ik zou zeggen: so what? De&#13;
regering beschikt reeds over een uitgebreid instrumentarium, zoals de&#13;
natuurbeschermingswet en de wet op de ruimtelijke ordening, om maar&#13;
twee wetten te noemen, om de natuurterreinen veilig te stellen. Zijn de&#13;
bestaande wetten niet toereikend dan ligt het voor de hand die wetten aan&#13;
te passen. Voorts lijkt met betrekking tot de beheersing van de prijzen van&#13;
natuurterreinen het middel van het weren van bepaalde kopers van de&#13;
markt niet erg voor de hand te liggen. Het doet wat oneigenlijk aan door&#13;
middel van de voorgestelde wet natuurbescherming te plegen. Men mag&#13;
veronderstellen, dat het niet de bedoeling is zulke eisen aan een koper van&#13;
een natuurterrein te stellen, dat alleen verenigingen tot behoud van natuurmonumenten&#13;
daaraan kunnen voldoen. Het lijkt dan eerlijker een voorkeursrecht&#13;
op die terreinen te leggen. De vlag van de wet vervreemding&#13;
landbouwgronden dekt de lading dus niet helemaal.&#13;
Voor de werkingssfeer van de voorgestelde wet is van belang wat onder&#13;
landbouwgrond en wat onder natuurterrein moet worden verstaan. Artikel&#13;
I van het ontwerp omschrijft landbouwgrond als grond, waarop enige&#13;
vorm van landbouw wordt of onmiddellijk kan worden uitgeoefend. Dit&#13;
artikel verstaat onder landbouw: akkerbouw, veehouderij, daaronder begrepen&#13;
intensieve veehouderij, tuinbouw, waaronder begrepen fruitteelt en&#13;
het kweken van bomen, bloemen en bloembollen, bosbouw en elke andere&#13;
vorm van bodemcultuur.&#13;
Deze omschrijving wijkt af van die van de Pachtwet. Bosbouw valt niet&#13;
onder de Pachtwet. De Pachtwet noemt met name de rietteelt. Zo zal rietteelt&#13;
wel onder het begrip landbouw vallen in de W.v.L., maar niet het&#13;
oogsten van een in het wild groeiend gewas. Wanneer is echter sprake van&#13;
rietteelt en wanneer van het oogsten van in het wild groeiend riet?&#13;
Volgens de Memorie van Toelichting wordt rietteelt niet meer afzonderlijk&#13;
genoemd omdat het belang van deze teelt voor de landbouw is afgenomen.&#13;
Moet. dit een reden zijn, nadat de Pachtwet de twijfels op dit punt heeft opgelost, opnieuw onzekerheid te scheppen? Als het wetsontwerp op&#13;
dit punt niet gewijzigd wordt zal het straks in de praktijk niet meevallen in&#13;
grensgevallen te bepalen of sprake is van landbouwgrond of van natuurterrein.&#13;
Het ontwerp verstaat onder natuurterreinen: heidevelden, hoogveenterreinen,&#13;
zandverstuivingen, duinterreinen, kwelders, schorren, gorzen,&#13;
slikken, riet en ruigt landen en laagveen moerassen, voor zover het geen&#13;
landbouwgrond is. In de Memorie van Toelichting wordt toegegeven, dat&#13;
de definitie niet voor alle gevallen een pasklare oplossing geeft. Als voorbeeld&#13;
wordt gewezen op kwelders, schorren en gorzen, waarop enige vorm&#13;
van landbouw, bijvoorbeeld veehouderij, wordt uitgeoefend. Als dit gebruik&#13;
in verhouding tot wat elders normaal is, extensief is, dan moeten deze&#13;
gronden, volgens de Memorie van Toelichting, toch als natuurterrein worden&#13;
beschouwd.&#13;
Het komt mij voor dat deze uitleg lijnrecht in strijd is met de voorgestelde&#13;
definitie van landbouwgrond. Immers voor het geven van een antwoord&#13;
op de vraag of sprake is van landbouwgrond, is niet slechts bepalend&#13;
of op de grond meer of minder intensief de landbouw wordt uitgeoefend,&#13;
noch of überhaupt landbouw wordt uitgeoefend, maar ook of&#13;
landbouw onmiddellijk kan worden uitgeoefend. Grond die niet eens voor&#13;
de landbouw wordt gebruikt valt onder de omschrijving van landbouwgrond.&#13;
Laat staan grond die extensief wordt gebruikt. Overigens zou ons&#13;
voorgeslacht er raar van opkijken als men zou hebben geweten dat ooit&#13;
heidevelden als grond waarop geen landbouw wordt uitgeoefend zou worden&#13;
beschouwd. Heide is een cultuurlandschap. Om nog maar niet te spreken&#13;
van de geschiktheid van laagveenmoerassen voor rietteelt.&#13;
In tegenstelling tot de vroegere WVL (1953 S446) worden de opstallen&#13;
niet onder de landbouwgrond begrepen. Dit zal wel verband houden met&#13;
het verschil in doelstelling tussen de oude wet en de nieuwe wet. De oude&#13;
wet hield een rechtstreekse prijsbeheersing in. Om ontgaan van de wet te&#13;
voorkomen moest ook de verkoop van bedrijfsgebouwen aan de prijsvoorschriften&#13;
worden getoetst. Doordat bij de nieuwe wet de prijzen niet worden&#13;
getoetst is het niet van belang welk bedrag voor het gebouw en welk bedrag&#13;
voor de grond wordt betaald. Wel zijn de gebouwen van belang voor&#13;
de landbouwkundige toetsing. Te denken valt aan afstandscriteria. Afhankelijk&#13;
van de te stellen normen zou het denkbaar zijn, dat door de aankoop&#13;
van een tweede bedrijfsgebouw de mogelijkheid om grond te kopen wordt&#13;
vergroot.&#13;
De regering is blijkbaar niet bang voor verschuiving van de niet-agrarische&#13;
vraag naar de bedrijfsgebouwen. In dit verband wil ik wijzen op art 7 lid 2 onder f van het ontwerp. Volgens deze bepaling zal het toegestaan zijn&#13;
een stuk land, dat niet groter is dan 50 are en dat een eenheid vormt met een&#13;
opstal, die niet dient ter uitoefening van de landbouw, te kopen zonder aan&#13;
de toetsingsnormen te voldoen. Een middel om aan een boerderijtje te komen&#13;
met 50 are land is om eerst het gebouw aan zijn agrarische funktie te&#13;
onttrekken en vervolgens de koop te sluiten.&#13;
Ook rijzen vragen met betrekking tot de aan- en verkoop van gebouwen,&#13;
zonder bijbehorende grond, voor bijvoorbeeld een kuikenmesterij. Voor&#13;
het geven van een antwoord op de vraag of het gebouw niet dient ter uitoefening&#13;
van de landbouw is ook van belang wat onder uitoefening van de&#13;
landbouw moet worden verstaan. Moet net zoals bij de Pachtwet het geval&#13;
is onder uitoefening van de landbouw worden verstaan vruchttrekking met&#13;
een economisch oogmerk? Als deze vraag bevestigend moet worden beantwoord&#13;
dan is dus in het bovengenoemde geval de aankoop van een boerderijtje&#13;
met bijna een halve hectare voor het houden van enkele rijpaarden&#13;
voor eigen gebruik, toegestaan.&#13;
Van nog meer belang is de vraag wat onder landbouwkundige doeleinden&#13;
moet worden verstaan. De Grondkamer moet volgens art. 7 onder g een&#13;
overeenkomst goedkeuren inhoudende aankoop van grond voor andere&#13;
dan landbouwkundige doeleinden, mits die doeleinden niet in strijd zijn&#13;
met het bestemmingsplan. Verder kan de gemeenteraad bij besluit, goed te&#13;
keuren door de Kroon, gebieden aanwijzen waarbinnen uitsluitend of nagenoeg&#13;
uitsluitend onroerende goederen liggen, die duurzaam voor andere&#13;
dan landbouwkundige doeleinden worden gebruikt en geen natuurterreinen&#13;
zijn. Verkopen van onroerende goederen die in dat gebied liggen behoeven&#13;
zoals hierboven vermeld, niet te worden goedgekeurd. Dit laatste is bepaald&#13;
in art. 4 lid I van het ontwerp.&#13;
In beide gevallen is het criterium niet of niet sprake is van landbouwgrond&#13;
in de zin van de wet, maar of de grond niet (duurzaam) voor landbouwkundige&#13;
doeleinden wordt gebruikt. Dit kan best grond betreffen die&#13;
wel valt onder de omschrijving van landbouwgrond. Het woord landbouwkundig&#13;
doet mij wel sterk aan professionele uitoefening van de landbouw&#13;
denken. De zuivere amateur valt daar m.i. niet onder. Als dit zo is, dan&#13;
zouden wel eens veel verkopen van landbouwgrond aan niet agrariërs niet&#13;
getoetst behoeven te worden. Voor zover de gemeente nog niet een besluit&#13;
genomen heeft houdende aanwijzing van het niet-agrarische gebied moet&#13;
de Grondkamer in alle gevallen beslissen. Overigens zou de Grondkamer&#13;
het helemaal wel erg druk kunnen krijgen zolang de gebiedsaanwijzing niet&#13;
is geschied. Immers tot zolang moeten alle transakties betreffende&#13;
onroerend goed de Grondkamer passeren, al was het alleen maar voor het afgeven van een verklaring dat geen sprake is van land in de zin van de&#13;
wet.&#13;
Distributie van landbouwgrond?&#13;
Bij schaarste aan bepaalde goederen, zoals bijvoorbeeld primaire levensbehoeften,&#13;
doen zich twee hoofdproblemen voor bij de verdeling van die&#13;
goederen. Het eerste probleem is dat de goederen betaalbaar moeten blijven.&#13;
Het tweede houdt verband met een eerlijke verdeling van de goederen.&#13;
Het wetsvoorstel heeft als hoofddoel het beteugelen van de prijzen. Het&#13;
bemoeit zich alleen met de verdeling van de grond, voor zover dat nodig is&#13;
met het oog op de prijsvorming. Dit laatste overigens met die belangrijke&#13;
uitzondering, dat indien de gronden door het BBL worden aangekocht&#13;
t.z.t. die gronden, althans voor zover zij een agrarische bestemming houden,&#13;
verdeeld moeten worden.&#13;
De regering wil een negatief normenstelsel toepassen. Dit houdt in, dat&#13;
diegenen worden geweerd, die niet aan de normen voldoen. Het is denkbaar&#13;
in dit systeem, dat de te koop aangeboden grond bij de één terecht&#13;
komt, terwijl de ander de grond dringend nodig heeft. Bijvoorbeeld, doordat&#13;
degene die de grond niet zo erg nodig heeft wel aan de afstandsnorm&#13;
voldoet en de ander die de grond wel erg dringend nodig heeft net niet.&#13;
De eerder genoemde CDA commissie (blz. 24 v.h. rapport) is van oordeel,&#13;
dat als sluitstuk, niet alleen uitgeschakeld moeten worden, degenen&#13;
die niet aan de strukturele eisen, te stellen aan persoon en bedrijf, voldoen,&#13;
maar dat positief moet worden beoordeeld wie de grond voor zijn bestaan&#13;
dringend nodig heeft. In wet of AMVB moet volgens de CDA deskundigen,&#13;
een bepaling worden opgenomen, luidende, dat de Grondkamer, wanneer&#13;
de toepassing van de normen niet tot een redelijke uitkomst leidt,&#13;
beslist naar billijkheid.&#13;
Zou dit voorstel worden overgenomen, dan zal de beslissing van de&#13;
Grondkamer minder feitelijk zijn als de regering zich nu voorstelt. Er zal in&#13;
zekere zin een belangenafweging moeten plaatsvinden. Ten aanzien van de&#13;
te volgen procedure zal het CDA voorstel ook bepaalde consequenties hebben.&#13;
Om te kunnen weten of iemand de aangeboden grond dringend nodig&#13;
heeft zal de Grondkamer gegadigden in de gelegenheid moeten stellen zich&#13;
te melden.&#13;
Een ander probleem dat zich zal voordoen houdt verband met de te betalen&#13;
prijs. Men zal namelijk moeten voorkomen, dat de bepaling ontdoken&#13;
wordt doordat de verkoper en de oorspronkelijke koper samenspannen&#13;
door een hele hoge prijs af te spreken, waardoor een eventuele derde wordt&#13;
afgeschrikt. Ik neem overigens aan, dat de CDA commissie denkt aan een marginale toetsing. Dit doet echter niet af aan de hierboven geschetste&#13;
problematiek.&#13;
In beginsel sta ik positief tegenover de op dit punt door de CDA gedane&#13;
voorstellen. Men zal zich echter wel moeten realiseren, dat het een vrij&#13;
ernstige inbreuk maakt op het door de regering voorgestane systeem.&#13;
Landbouwkundige toetsing: normen en vrijstellingen&#13;
Volgens het CDA rapport moeten de landbouwkundige toetsingsnormen&#13;
aan de volgende criteria voldoen: effektiviteit met het oog op de prijsbeheersing,&#13;
verdelende rechtvaardigheid met het oog op het tekort aan&#13;
grond voor bedrijfsvergroting, solidariteit met de economisch zwakkere&#13;
boeren en tuinders, een zo groot mogelijke rechtszekerheid in het rechtsverkeer&#13;
en praktische uitvoerbaarheid (bl. 26, 27). Inhoudelijk moeten in de&#13;
normen zowel eisen gesteld kunnen worden aan de bedrijfsvoerder wat betreft&#13;
hoofdberoep in de landbouw, ervaring, opleiding, leeftijd en opvolgingssituatie,&#13;
als aan het bedrijf zelf wat betreft minimum en maximum&#13;
grootte, kavelconcentratie en afstand van de bedrijfsgebouwen. De CDA&#13;
commissie geeft voorkeur aan de arbeidstijdnorm als criterium voor het&#13;
vereiste van hoofdberoep in de landbouw (bl. 28). Is dit niet uitvoerbaar&#13;
dan moet de minimumbedrijfsgrootte als hoofdnorm gelden.&#13;
De regering moet de normen nog invullen. In hoeverre het mogelijk is&#13;
normen te bedenken die aan al deze eisen voldoen moet nog blijken.&#13;
Zoals hierboven reeds is gesteld, moeten overeenkomsten, waarbij de&#13;
verwerver aannemelijk maakt, dat hij de landbouwgrond voor niet-landbouwkundige&#13;
doeleinden zal gebruiken, mits dat doel niet in strijd is met&#13;
het bestemmingsplan, zonder landbouwkundige toetsing worden goedgekeurd.&#13;
De CDA commissie vindt deze formulering te ruim. Deze vrijstelling zou&#13;
slechts mogen gelden als het algemeen belang de vrijstelling vordert. Dit&#13;
kan blijken uit het bestemmingsplan (bl. 30, 31). De voorgestelde formulering&#13;
biedt niet de door de CDA commissie gevraagde garantie.&#13;
Volgens Knipscheer en Veerman is de enige effectieve eis die van het&#13;
hoofdberoep in de landbouw. Dit is een reden temeer met betrekking tot de&#13;
vrijstelling van aankopen voor niet-agrarische doeleinden de grenzen zo&#13;
scherp mogelijk te stellen.&#13;
De CDA commissie maakt verder bezwaar tegen vrijstelling van overdrachten&#13;
aan familieleden. Zij aarzelt zelfs bij overdrachten tussen ouders&#13;
en kinderen. Overdrachten tussen broers en zusters wil zij beslist niet&#13;
vrijstellen (bl. 30). Het argument van de CDA commissie voor dit standpunt&#13;
is, dat door deze vrijstellingen door splitsing nieuwe bedrijven kunnen ontstaan en nevenbedrijven tot in lengte van jaren kunnen worden&#13;
voortgezet.&#13;
Gelet op de waarde die in confessionele kringen in het algemeen aan de&#13;
familieband wordt gehecht verbaast mij dit standpunt enigszins. Uit een&#13;
oogpunt van prijsbeheersing - daar gaat het toch in de eerste plaats om -&#13;
lijkt mij de voorgestelde vrijstelling geen bezwaar. Ik zou zelfs nog wel verder&#13;
willen gaan. Ik zie op dit punt geen reden verschil te maken tussen overdracht&#13;
bij leven en overgang door overlijden. Straks mag men wel erven&#13;
van tante, maar niet van haar kopen.&#13;
Trouwens, dit terzijde, het zijn niet de familieoverdrachten die debet zijn&#13;
aan de hoge prijzen. Zo bedroeg volgens de Memorie van Toelichting bij&#13;
het wetsontwerp, in 1977/78 de prijs van een onverpachte boerderij, volgens&#13;
de voorlopige cijfers, ƒ 59.580,- per ha terwijl in het eerste halfjaar&#13;
van 1978 bij familieoverdrachten voor onverpachte boerderijen een prijs&#13;
van ƒ 24.120,- per ha werd bedongen. Zo te zien heeft het familielid van de&#13;
boer een standbeeld verdiend!&#13;
Overigens betwijfel ik of door overneming van het CDA voorstel meer&#13;
grond zal worden aangeboden. Het komt mij voor, dat de grond eerder in&#13;
extensief gebruik zal blijven tot de dood er op volgt. Hierbij bedenke men,&#13;
dat het niet alleen gaat om overdrachten aan hobbyboeren. Ook de neef die&#13;
boer is, kan t.g.v. de afstandseis uit de boot vallen.&#13;
Tenslotte wil de CDA commissie overheidsinstellingen niet zonder meer&#13;
vrijstellen van de normen. Agrarische grond is nu eenmaal schaars en daar&#13;
moet zuinig mee worden omgesprongen. Vrijgesteld dienen slechts aankopen&#13;
te zijn, zo stelt de commissie, van gronden die volgens een bestemmingsplan&#13;
een niet-agrarische bestemming hebben gekregen of anderszins&#13;
nodig zijn voor de uitvoering van werken gekoppeld aan een operationele&#13;
gebiedsaanwijzing.&#13;
Wijziging van de Pachtwet&#13;
Het wetsvoorstel bevat een aantal bepalingen waardoor de landbouwkundige&#13;
toetsing eveneens moet plaatsvinden bij het aangaan van pachtovereenkomsten.&#13;
Volgens de Memorie van Toelichting zal het duidelijk&#13;
zijn, dat een landbouwkundige toetsing bij eigendomsoverdracht slechts&#13;
gerechtvaardigd is, indien ook bij een pachtovereenkomst eenzelfde toetsing&#13;
wordt toegepast.&#13;
Ik begrijp hieruit, dat de regering hier een beroep doet op het gezegde&#13;
gelijke monniken gelijke kappen. De toetsing heeft dus in dit geval niets&#13;
met de prijsvorming te maken. Zij maakt ook de pachtprijsbeheersing niet&#13;
overbodig. Het enige motief is blijkbaar, dat door voor het aangaan van pachtovereenkomsten niet dezelfde eisen te stellen als voor het kopen van&#13;
landbouwgrond gediscrimineerd zou worden. Wat van deze redenatie ook&#13;
moge zijn ongelijke behandeling bestaat toch al lang. Zo bevindt de&#13;
eigenaar-gebruiker zich al sinds jaar en dag in een nadelige positie ten opzichte&#13;
van de pachter. Al was het alleen maar uit oogpunt van continuïteit&#13;
en bedrijfsopvolging. Of deze wet nu echter het juiste middel is om iets&#13;
aan de discriminatie te doen waag ik te betwijfelen. Zo zal de invoering&#13;
van de landbouwkundige toetsing de toch al geringe animo grond te&#13;
verpachten niet doen toenemen. Mijns inziens is het dringend gewenst de&#13;
Pachtwet grondig te herzien. Elke verandering, die niet tevens gericht is op&#13;
het instandhouden van het pachtareaal moet worden afgewezen.&#13;
De CDA commissie, die zich, in tegenstelling tot de regering wel uitspreekt&#13;
over de instandhouding van de pacht als instituut, constateert dat&#13;
het aandeel van de verpachte grond sterk terug loopt. In 1963 bedroeg dit&#13;
aandeel nog 53%. Nu is het tot ongeveer 40% gedaald (bl. 38).&#13;
Bovendien zien we een sterke verschuiving optreden in de eigendom van&#13;
bedrijfsgebouwen.&#13;
De pacht - een zeer aantrekkelijk financieringsinstituut - dreigt verleden&#13;
tijd te worden. De kip met de gouden eieren wordt geslacht. Als&#13;
surrogaat wordt de Grondbank, waar ook nog overheidsgeld bij moet, aangeprezen.&#13;
Uit een oogpunt van agrarisch grondbeleid dient men zich niet&#13;
tot een beheersing van koopprijzen te beperken.&#13;
De CDA commissie doet wel een aantal voorstellen met betrekking tot&#13;
de instandhouding van het pachtareaal. Zo stelt zij onder meer voor aan&#13;
de bedrijfsopvolger het recht te geven het ouderlijk bedrijf te pachten (bl.&#13;
38). Voorts stelt zij voor een zekere overdraagbaarheid van het pachtrecht&#13;
in te voeren. Verder zou zij willen bepalen, dat de koper van verpachte&#13;
grond deze pas na twaalf jaar in eigen gebruik zal kunnen krijgen (bl. 40).&#13;
Bij gebruikmaking van zijn voorkeursrecht door de pachter zal de invloed&#13;
van kopers-voor-eigen-gebruik op de prijsvorming moeten worden&#13;
uitgeschakeld (bl. 41). De beleggingswaarde zal uitgangspunt voor de&#13;
prijsbepaling moeten zijn. De commissie wil verder langdurende&#13;
erfpachtscontracten aan de pachtnorm laten toetsen (bl. 44). Tenslotte wil&#13;
de commissie de Grondbank ook grond laten uitgeven in pacht in plaats&#13;
van uitsluitend in erfpacht.&#13;
Of deze voorstellen geschikt zijn het pachtinstituut te redden waag ik te&#13;
betwijfelen. Ik voel meer voor positieve maatregelen ter stimulering van de&#13;
verpachting van landbouwgronden. Voorop dient te staan het herstel van&#13;
een redelijk rendement. Vooral als men er in slaagt de koopprijzen te beheersen&#13;
moet dit herstel mogelijk zijn. Wel ben ik met de commissie een voorstander van de bevordering van de&#13;
doorstroming door de invoering van de leeftijdsgrens van 65 jaar voor&#13;
pachters en vergroting van de mogelijkheid van verpachting voor een korte&#13;
termijn in bijzondere gevallen (bl. 44).')&#13;
Wat de invoering van een termijn van twaalf jaar na aankoop voor eigen&#13;
gebruik betreft zou ik meer voor een variabele termijn voelen. Door verlenging&#13;
zonder meer wordt de mobiliteit van de grond nog geringer dan zij al&#13;
is. Men kan bij het bepalen van de termijn rekening houden met bijvoorbeeld&#13;
de leeftijd. Als de pachter geen gebruik maakt van zijn voorkeursrecht&#13;
dan lijkt het niet juist de termijn zo lang te maken, dat een eventuele&#13;
bedrij f sopvolger daar nog van profiteert.&#13;
Door de invoering van de overdraagbaarheid van de pachtrechten ontstaat&#13;
het gevaar, dat de pachter een prijs voor de overdracht van de pachtrechten&#13;
bedingt. De commissie onderkent dit gevaar wel, maar zij tilt daar&#13;
blijkbaar niet zo zwaar aan. Het is maar hoe je het bekijkt. Door koppelverkoop&#13;
van eigendomsrechten en pachtrechten wordt het zelfs wel heel gemakkelijk&#13;
de pachtrechten duur te verkopen.&#13;
Eenzelfde bezwaar bestaat tegen het voorstel van de commissie de erfpachtscanon&#13;
in alle gevallen te toetsen aan de pachtnormen. Mijns inziens&#13;
zal men dan ook de voor de overdracht van het erfpachtsrecht te bedingen&#13;
prijs moeten toetsen. De commissie denkt, dat de landbouwkundige toetsing&#13;
prijsdrukkend zal werken. Het komt mij voor dat dit evenmin het geval&#13;
zal zijn als dat door de landbouwkundige toetsing de pachtprijsbeheersing&#13;
overbodig wordt.&#13;
Stel dat van een erfpachtscontract, dat voor dertig jaar is aangegaan&#13;
twintig jaar is verstreken, en dat daarna het recht wordt verkocht. De te betalen&#13;
prijs zal beïnvloed worden door de hoogte van de canon. Zolang men&#13;
bereid is voor het gebruik van grond meer te betalen dan volgens de pachtnormen&#13;
is toegestaan zal men ook bereid zijn, als de canon is gebonden aan&#13;
de pachtprijzen, een flink bedrag voor het erfpachtrecht te betalen. Trouwens&#13;
de praktijk wijst het uit in de IJsselmeerpolders. Daar wordt al een&#13;
landbouwkundige toetsing toegepast. Of hij een hogere canon moet betalen&#13;
of een hogere prijs voor de overdracht maakt voor de boer niets uit. Het&#13;
enige verschil is, dat het bedrag, dat de blooteigenaar wordt onthouden in&#13;
de beurs van de oorspronkelijke erfpachter terecht komt. Of dat nu zo&#13;
rechtvaardig is betwijfel ik, op zijn zachtst gezegd. Overigens zal, als het&#13;
voorstel van de CDA commissie op dit punt zou worden overgenomen dit het einde betekenen van de agrarische erfpacht voor zover deze zich in de&#13;
particuliere kring afspeelt.&#13;
Hoe het ook moge zijn, als de commissie haar zin zou krijgen dan&#13;
heeft de pacht weer een stukje van haar persoonlijke karakter moeten&#13;
prijsgeven.&#13;
Erg ver gaat haar voorstel de verpachter te verbieden na het vrijkomen&#13;
van de grond deze pachtvrij aan een gebruiker te verkopen. Hij moet het&#13;
land of opnieuw verpachten, of aan een belegger verkopen. Deze voorstellen&#13;
gaan mij te ver. Voor dergelijke ingrijpende maatregelen zouden bijzonder&#13;
zwaarwegende argumenten moeten worden aangevoerd.&#13;
Niettemin moet het als een verdienste van het CDA rapport worden aangemerkt,&#13;
dat zij het agrarisch grondbeleid niet beperkt tot het prijsbeleid.&#13;
Bureau Beheer Landbouwgronden&#13;
Het ontwerp regelt de instelling van een Bureau Beheer Landbouwgronden&#13;
(art. 30). Het B.B.L. treedt in de plaats van de Stichting Beheer&#13;
Landbouwgronden het S.B.L. Volgens het ontwerp zal het B.B.L. rechtspersoon&#13;
zijn. Het B.B.L. is onder meer belast met het tijdelijk beheren van&#13;
onroerende goederen en de uitvoering van het Grondbankstelsel. De algemene&#13;
leiding van het B.B.L. berust bij de bij de wet in te stellen commissie&#13;
Beheer Landbouwgronden. Tenminste de helft van de Leden van deze commissie&#13;
dient te bestaan uit vertegenwoordigers van bij het grondbeleid betrokken&#13;
maatschappelijke organisaties. Behalve het geven van leiding aan&#13;
het B.B.L. heeft de commissie een adviserende taak. Ook kan zij belast&#13;
worden met het uitvoeren van opgedragen werkzaamheden. In dit verband&#13;
moet ook nog genoemd worden het beslissen over Grondbank aanvragen.&#13;
De dagelijkse leiding van het B.B.L. berust bij een direkteur. De direkteur&#13;
is ambtenaar en hij is als zodanig aangewezen door de minister.Deze direkteur&#13;
vertegenwoordigt het B.B.L. in en buiten rechte. Hij moet opdrachten&#13;
van de Minister uitvoeren, en hij is aan de Minister verantwoording verschuldigd&#13;
(art. 39).&#13;
De verhouding tussen de Commissie Beheer Landbouwgronden, het&#13;
B.B.L. en de direkteur van het B.B.L. lijkt wat merkwaardig. Enerzijds is&#13;
de commissie belast met de algemene leiding van het B.B.L., anderzijds&#13;
moet de direkteur de opdrachten van de Minister uitvoeren. Voor zover de&#13;
commissie moet beslissen over Grondbankaanvragen is zij een orgaan van&#13;
het B.B.L. Toch kan men, als ik het goed zie, de commissie niet zonder&#13;
meer betitelen als het bestuur van het B.B.L. De direkteur heeft een eigen&#13;
taak die niet afgeleid is van de taak van de commissie. Wel rijst de vraag of&#13;
niet een andere oplossing te verkiezen zou zijn geweest. Men zou zich toch een rechtspersoon met een bestuur kunnen voorstellen waarbij het bestuur&#13;
gebonden is aan richtlijnen en instrukties van de Minister.&#13;
Krachtens de voorgestelde wet zullen in de toekomst gebieden aangewezen&#13;
kunnen worden waarbinnen het B.B.L. een voorkeursrecht heeft&#13;
(art. 39 lid 2). Als zodanige gebieden kunnen o.a. aangewezen worden gebieden&#13;
waar een ruilverkaveling in voorbereiding is, gebieden die als reservaat&#13;
zijn aangewezen en gebieden die bij een planologische kernbeslissing&#13;
als voorkeursgebied zijn aangewezen. Voor zover de aanwijzing als voorkeursgebied&#13;
verband houdt met landinrichting moet de Centrale Cultuurtechnische&#13;
Commissie worden gehoord. De aanwijzing van een gebied als&#13;
voorkeursgebied geschiedt bij Algemene Maatregel Van Bestuur. Binnen&#13;
een voorkeursgebied worden bij Koninklijk Besluit de gronden aangewezen&#13;
waarvoor het voorkeursrecht geldt. Het voorkeursrecht kan zowel gelden&#13;
voor landbouwgronden als voor natuurgebieden. Tegen de aanwijzing van&#13;
gronden, waarvoor het voorkeursrecht geldt, staat, volgens de Memorie&#13;
van Toelichting, A.R.O.B, beroep open. Het voorkeursrecht geldt niet&#13;
voor verkopen aan een bepaalde kring van bloed- en aanverwanten en voor&#13;
verkopen van de verpachter aan de pachter (art. 42).&#13;
Het ontwerp bevat verder een uitvoerige regeling met betrekking tot de&#13;
prijsbepaling indien het B.B.L. wel wenst te kopen, maar partijen het over&#13;
de prijs niet eens kunnen worden.&#13;
Voorts wordt bepaald, dat de verkoper in bepaalde gevallen kan verlangen,&#13;
dat het B.B.L. ook grond koopt waarover zij geen voorkeursrechts&#13;
heeft. Genoemd wordt het geval, dat een deel van een bedrijf in een voorbereidingsgebied&#13;
ligt terwijl de rest van het bedrijf buiten dat gebied ligt&#13;
(art. 43 lid 2 en lid 3). Het B.B.L. moet binnen een maand na de aanmelding&#13;
beslissen of het de grond wil kopen.&#13;
Het is de bedoeling dat het B.B.L. de grond tijdelijk beheert. Bij&#13;
A.M.V.B. zullen regels worden gesteld omtrent het beheer en de wijze&#13;
waarop de grond weer zal worden vervreemd. In het kader van de Grondbank&#13;
verworven gronden zullen in erfpacht worden uitgegeven. Het B.B.L.&#13;
zal in die gevallen de blooteigendom van de grond behouden. De uitgifte in&#13;
erfpacht zal getoetst moeten worden door de Grondkamer aan de normen.&#13;
De Grondkamer&#13;
Het ontwerp van wet houdt een belangrijke uitbreiding van het werk van&#13;
de Grondkamers in. De uitbreiding van de taken van de Grondkamer&#13;
houdt, nu de wet zich niet beperkt tot landbouwgronden, in, dat de Grondkamer&#13;
haar uitsluitend agrarische karakter verliest. De Grondkamer zal&#13;
immers niet alleen uit moeten maken of de grond landbouwgrond of natuurterrein is, maar ook de vervreemding van natuurterreinen moeten&#13;
goedkeuren. Zelfs zal zij overeenkomsten met betrekking tot vervreemding&#13;
van landbouwgrond in beheersgebieden moeten toetsen aan speciaal met&#13;
het oog op de beheersregeling vastgestelde normen.&#13;
Deze verbreding van het werkterrein van de Grondkamers moet volgens&#13;
de regering leiden tot verandering van de samenstelling van de Grondkamer.&#13;
Zo zal bij de benoeming van de leden van de Grondkamer er op&#13;
moeten worden toegezien, dat op het gebied van de overdracht van natuurterreinen&#13;
voldoende deskundigheid in de Grondkamer aanwezig is. Wel is&#13;
de bepaling, dat noch het belang van de pachters noch dat van de verpachters&#13;
mag overheersen, gehandhaafd.&#13;
De benoeming van de leden van de Grondkamers geschiedt bij K.B. op&#13;
voordracht van de Arrondissementsrechtbank (art. 68 L). De voorzitter, de&#13;
leden en de secretaris mogen niet betrokken zijn bij het bedrijfsmatig verkrijgen,&#13;
verpachten of pachten of vervreemden of bezwaren van land.&#13;
Voorts moeten de voorzitter, de plaatsvervangende voorzitter, de secretaris&#13;
en de plaatsvervangende secretaris, benoembaar zijn in de Rechterlijke&#13;
Macht.&#13;
Naar mijn mening zijn de voorgestelde wijzigingen te rigoureus. Een&#13;
sterk punt in de huidige samenstelling van de Grondkamers is, dat de&#13;
leden over het algemeen geacht kunnen worden het vertrouwen te genieten&#13;
van de grondeigenaren en van de grondgebruikers. Gedeputeerde Staten&#13;
plegen, alvorens een voordracht te doen, in het algemeen overleg met de&#13;
landbouworganisaties.&#13;
Voor het door de Grondkamers te voeren beleid zal niet alleen de deskundigheid&#13;
van de leden een rol spelen, maar ook hun opvattingen inzake&#13;
eventuele belangenconflicten tussen landbouw enerzijds en natuur- en&#13;
landschapsbescherming anderzijds. Een vurig verdediger van de landbouwbelangen&#13;
kan zeer wel deskundig zijn op het gebied van de natuurbescherming.&#13;
Toch zullen de natuurbeschermers hem niet graag zien aangewezen&#13;
als deskundige op het gebied van de natuur. Mede in verband met de mogelijke&#13;
belangen tegenstellingen lijkt het mij juister dat Ged. Staten de voordracht&#13;
voor een benoeming doen, en niet zoals voorgesteld de Rechtbank.&#13;
Voorts kan men zich afvragen of de onverenigbaarheid van het lidmaatschap&#13;
van de Grondkamer met het betrokken zijn bij het bedrijfsmatig verkrijgen,&#13;
verpachten, pachten enz. wel zo nodig is. Nog daargelaten wat onder&#13;
bedrijfsmatig pachten moet worden verstaan, rijst de vraag of er&#13;
misstanden zijn op dit gebied en zo ja of het dan niet voldoende is bij het&#13;
benoemingsbeleid te letten op de verenigbaarheid van funkties.&#13;
Een van de aantrekkelijkheden van de Grondkamer is dat de leden zo dicht bij de praktijk staan. Wel zal een lid uiteraard niet mogen deelnemen&#13;
aan het nemen van een beslissing waarbij hij zelf belang heeft. Geen bezwaar&#13;
behoeft te bestaan tegen de aan de voorzitter en de plaatsvervangende&#13;
voorzitter te stellen eisen. Op de Grondkamer, zoals die nu is, moeten&#13;
we zuinig zijn. Ook in dit verband wreekt zich het feit, dat de regering zich&#13;
niet beperkt tot het eigenlijke onderwerp van de wet: de vervreemding van&#13;
landbouwgronden.&#13;
Slotopmerkingen&#13;
Uit het voorgaande is duidelijk geworden, dat het wetsvoorstel niet het&#13;
hele agrarische grondbeleid tot onderwerp heeft. Men draagt een oplossing&#13;
aan voor een deelprobleem, namelijk, dat van de prijsvorming van landbouwgronden.&#13;
Of de voorgestelde maatregelen het beoogde effekt zullen&#13;
hebben wordt door het onderzoek van Knipscheer en Veerman niet bevestigd.&#13;
Zij stellen de vraag of de voorgestelde maatregelen, onder meer gelet&#13;
op het soms arbitraire karakter van de normen en de aan de uitvoering&#13;
van de wet verbonden bureaucratische rompslomp, wel opwegen tegen het&#13;
te verwachten effekt.&#13;
Het geheel nog eens overziende komt het mij voor, dat de regering onvoldoende&#13;
gronden heeft aangevoerd die aanvaarding van het voorstel kunnen&#13;
dragen. Ik zou dan ook — zonder nader onderzoek — maar niet op deze&#13;
weg doorgaan.') Bovendien bevat de wet — behalve door het weren van bepaalde&#13;
niet-agrarische kopers - geen rem op het onttrekken van landbouwgrond&#13;
aan zijn agrarische bestemming. In sommige gebieden, zoals&#13;
voorkeursgebieden en beheersgebieden, wordt het wellicht zelfs gemakkelijker&#13;
niet-agrarische claims te honoreren. Verder valt te noemen de&#13;
vrijstelling van toetsing van aankopen door overheidsinstanties. Voor de&#13;
stad Groningen biedt deze vrijstelling aardige perspectieven als zij ooit haar&#13;
grondbezit in O. Groningen zou willen uitbreiden!&#13;
Vooral als men bepaalde verfijningen gaat aanbrengen - die op zich gewenst&#13;
kunnen zijn - zal de uitvoering van de wet vrij ingewikkeld worden.&#13;
Het valt nog te bezien of de voorgestelde wet zo veel minder rompslomp zal&#13;
meebrengen dan de, opgepoetste, oude wet vervreemding landbouwgronden.&#13;
Het is bijzonder jammer, dat niet tegelijkertijd met het aanpakken van&#13;
het prijsprobleem, iets gedaan wordt tegen een verdergaande afbrokkeling&#13;
van het instituut van de pacht. Wat de voorstellen van de CDA commissie betreft heb ik ondanks het&#13;
feit, dat ik op onderdelen kritiek heb, met waardering kennis genomen van&#13;
de voorstellen. Het rapport bevat belangrijke bouwstenen voor het ontwikkelen&#13;
van een samenhangend agrarisch grondbeleid. Wel zal men m.i. in&#13;
het belang van de landbouw moeten voorkomen, dat de boerenstand een&#13;
gesloten beroepsgroep wordt. Het is mede in het belang van de landbouw,&#13;
dat toetreding van buiten mogelijk blijft. Men moet oppassen voor het ontstaan&#13;
van een soort erfelijk boerschap.&#13;
In dit verband wil ik er op wijzen, dat de continuïteit van de onderneming&#13;
niet staat of valt met het bestaan van een familierelatie tussen de bedrijfsopvolger&#13;
en zijn voorganger.</content><legacyfootnotes>') Blijkens persberichten heeft de Minister van Landbouw en Visserij inmiddels een voorontwerp&#13;
van wet tot wijziging van de Pachtwet om advies naar het Landbouwschap gezonden&#13;
o.m. betreffende beëndiging van de pachtovereenkomst als de pachter 65 jaar wordt. &#13;
') Aan de stijging van de prijzen van landbouwgronden schijnt thans, althans voorlopig, een&#13;
eind te zijn gekomen. In bepaalde delen van het land dalen de prijzen zelfs. Nu de druk&#13;
wat van de ketel is, zou men de tijd kunnen nemen nog eens rustig te overwegen welke&#13;
oplossing de beste is.</legacyfootnotes><footnotes><footnote/></footnotes><auteurs>G. Heida.</auteurs><published>1980-04-01 00:00:00</published><modified>1980-04-01 00:00:00</modified><editiondate>1980-04-01</editiondate><htmlpath>https://denhollander.info/artikel/6549</htmlpath></article>
</articles></edition>