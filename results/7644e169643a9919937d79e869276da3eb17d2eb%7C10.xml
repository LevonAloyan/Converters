<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2021</searchword><id>16925</id><udhid>UDH:TvAR/16925</udhid><titel>Boekbespreking - Serie Burgerlijk Proces &amp; Praktijk, Pachtprocesrecht, mr. dr. J.M.M. Menu</titel><searchwords><searchword>TvAR 10/2021</searchword><searchword>UDH:TvAR/16925</searchword></searchwords><attachments><attachment><name>21886.pdf</name><extention>pdf</extention><url>https://denhollander.info/download/21886/ci</url></attachment></attachments><inleiding>&lt;p&gt;Een praktische beschrijving van het procesrecht in pachtzaken. Dat is wat auteur Menu beoogt en ook doet. Het boek geeft een praktische beschrijving van de procesvoering in pachtzaken, passende in de doelstelling van de serie Burgerlijk Proces &amp; Praktijk. Vanuit zijn jarenlange ervaring als advocaat in pachtzaken, maakt mr. Menu de lezer duidelijk dat het pachtprocesrecht minder ingewikkeld en atypisch is dan het op het eerste gezicht lijkt. Het boek wil ook daarnaast een naslagwerk en geheugensteuntje zijn voor degenen die al enige ervaring in het pachtrecht hebben. &lt;/p&gt;</inleiding><content>&lt;h3&gt;1. De inhoud&lt;/h3&gt;&lt;p&gt;In ruim 120 pagina’s wordt het formele procesrecht in pachtzaken uitvoerig en minutieus behandeld. De auteur behandelt de rechtsgang bij de pachtkamer in eerste aanleg, de rechtsgang in hoger beroep en die in cassatie. Verder behandelt de auteur de procedures bij de grondkamer en de Centrale Grondkamer. Dit houdt in dat de bepalingen uit het Wetboek van Burgerlijke Rechtsvordering, de Wet rechtelijke organisatie en de Uitvoeringswet grondkamers, die betrekking hebben op het pachtprocesrecht, vrij uitputtend worden besproken. Daarnaast besteedt de auteur aandacht aan de procesreglementen en de zaakverdelingsregels. Het zal de lezer van het boek al snel duidelijk worden dat het een monnikenwerk moet zijn geweest om de op de verschillende procedures van toepassing zijnde artikelen te raadplegen en die op deze wijze te rubriceren. Daarbij worden de bepalingen toegelicht en hanteert de auteur voorbeelden, voor een groot deel afkomstig uit zijn eigen praktijk. De meeste praktijkvoorbeelden komen uit het zuiden van het land, waar mr. Menu als advocaat werkzaam is. &lt;/p&gt;&lt;p&gt;Als naslagwerk voor het formele pachtprocesrecht kan het boek zeker dienen. Dat het pachtprocesrecht niet ingewikkelder is dan het ‘gewone’ civiele procesrecht wordt in het boek duidelijk gemaakt. Alle bepalingen die aan de orde komen, zijn immers in de wet te vinden. De verdienste van het boek -en daarmee van mr. Menu- is dat de bepalingen in het juiste verband worden gezet en zichtbaar wordt gemaakt hoe die bepalingen in de praktijk werken. Juist die aspecten zullen voor degene die voor het eerst kennis maakt met het pachtrecht een barrière vormen. Met zijn behandeling van de materie laat mr. Menu zien dat het pachtprocesrecht niet atypisch is, maar dat het alleen op onderdelen afwijkt van het ‘gewone’ civiele procesrecht. De schrijver noemt een aantal van die onderdelen, zoals bijvoorbeeld (op p. 48) art. 1019r Rv, inzake de plaatsopneming door de pachtkamer en het verschil tussen een ‘gewoon’ kort geding en het kort geding bij de pachtkamer (p. 57/58).&lt;/p&gt;&lt;p&gt;Als naslagwerk, als geheugensteuntje en als praktische beschrijving van het pachtprocesrecht, zoals het voorwoord vermeldt, is dit boek zeker geslaagd. Menu is voor zover ik weet de eerste die het pachtprocesrecht op deze wijze beschrijft. &lt;/p&gt;&lt;h3&gt;2. De praktische bruikbaarheid&lt;/h3&gt;&lt;p&gt;Wat de term pachtprocesrecht inhoudt is een kwestie van definitie. De schrijver was daarbij gebonden aan de keuze van zijn redactie en de doelstelling van de serie waarin het boek is opgenomen. In de inleiding bij het boek noemt mr Menu die twee punten. Daarmee wordt in het boek het pachtprocesrecht afgebakend als het formele procesrecht, zoals dat in de verschillende wetten is vastgelegd. Met de toelichting en de praktijkvoorbeelden die zijn opgenomen, is er geen sprake van een droge opsomming van procedurele bepalingen. Toch zou ik mij kunnen voorstellen dat een hoofdstuk over typisch pachtrechtelijke procedures, de beginnende pachtjurist nog wat verder op weg zou helpen.&lt;/p&gt;&lt;p&gt;Bij de cursus ‘Alles over pacht’, waarbij ik het onderdeel procederen in pachtzaken mag verzorgen, merkte pas een cursist op dat het procesrecht ‘allemaal zo ouderwets is’. De cursist in kwestie, een rentmeester, vond dat het pachtrecht vooral zou moeten gaan over de samenwerking tussen pachter en verpachter en over de wijze waarop met het verpachte wordt omgegaan. De formaliteiten vond hij niet zo interessant. De opvatting achter deze opmerking past in zekere zin bij de gedachten over de deformalisering van het procesrecht[1]. Die ontwikkeling betekent naar mijn mening zeker niet dat er voor een gedetailleerde beschrijving van het formele procesrecht geen plaats of functie meer zou zijn. Voor een procedure waarin de belangen van alle partijen zijn gewaarborgd is het procesrecht onmisbaar. De deformalisering zal vooral zichtbaar zijn in de manier waarop met formele punten, die de belangen van partijen niet direct raken, wordt omgegaan. Voor het pachtprocesrecht kan bij wijze van voorbeeld worden verwezen naar de arresten van de pachtkamer van het gerechtshof Arnhem-Leeuwarden van 13 november 2018, TvAR 2019/1782 (Houweling/Damsteegt) en 4 december 2018, TvAR 2019/7993 (Van der Schans/Van Loon). In het eerste geval was het arrest waarbij de mondelinge behandeling was bepaald mede gewezen door een deskundig lid dat ten tijde van het arrest nog niet formeel was aangesteld, terwijl in het tweede geval het in eerste aanleg gewezen eindvonnis mede gewezen was door een deskundig lid dat op dat moment al niet meer in functie was. Het gerechtshof herstelt die formele gebreken, de nietigheid van arrest en vonnis, door in het eerste geval met instemming van partijen de procedure voort te zetten en in het andere geval met instemming van partijen de procedure bij wijze van prorogatie te laten doorgaan. Zo zou ook een niet-essentieel verzuim van een partij zonder gevolgen kunnen blijven.&lt;/p&gt;&lt;h3&gt;3. Invloed materieel pachtrecht&lt;/h3&gt;&lt;p&gt;De keuze voor het formele pachtprocesrecht in dit boek leidt enerzijds tot een doorwrochte en gedetailleerde beschrijving, terwijl anderzijds de waarde van het boek voor de praktijk daardoor enigszins wordt beperkt. Het pachtprocesrecht wordt immers in de praktijk (mede) bepaald door het materiele pachtrecht. Bovendien is er invloed uit de jurisprudentie en het internationale recht. &lt;/p&gt;&lt;p&gt;In de praktijk van het pachtrecht zijn procedures waarin informatie moet worden verkregen en verschaft van groot belang. Dat heeft te maken met de rol die productierechten, vergunningen en vervuilingsrechten in de landbouw en met name in de verhouding tussen pachter en verpachter spelen. Daarbij is ook van belang het bij de wijziging van het pachtrecht in 2007 ingevoerde bedrijfsmatigheidsvereiste. In de rechtspraak is aangegeven hoe pachter en verpachter met informatie moeten omgaan. Strikt genomen geen procesrecht, maar wel van belang voor de procespraktijk.&lt;/p&gt;&lt;p&gt;In de eerste plaats valt te denken aan de informatie die de pachter moet verstrekken over zijn bedrijf om te bepalen of en, zo ja, in welke mate, de verpachter aanspraken kan doen gelden op melkquotum, varkensrechten, suikerrechten of -het meest recent- fosfaatrechten. De pachter beschikt over de gegevens, die nodig zijn om het bestaan en de omvang van de aanspraak te bepalen. Een aanspraak van de verpachter moet de pachter gemotiveerd bestrijden, met gebruikmaking van de gegevens waarover hij beschikt. Daarbij dienen aan de verpachter de gegevens te worden verschaft die deze nodig heeft voor bewijslevering. Voor het melkquotum is dit onder meer uitgemaakt in het arrest van de pachtkamer van het gerechtshof Arnhem van 20 september 2011 (TvAR 2012/5697) inzake Blaauboer/Gemeente Schagen.&lt;/p&gt;&lt;p&gt;Verder zijn er procedures waarin de verpachter stelt dat de pachter het gepachte niet of niet langer bedrijfsmatig exploiteert. Daarbij ligt de bewijslast met betrekking tot die situatie op grond van art. 150 Rv bij de verpachter. Over de gegevens die de verpachter nodig heeft om te bewijzen dat van een bedrijfsmatige exploitatie geen sprake meer is, beschikt alleen de pachter. In de jurisprudentie van de pachtkamer van het gerechtshof Arnhem-Leeuwarden is uitgemaakt dat op de pachter een verzwaarde motiveringsplicht rust, die er toe leidt dat de pachter de op zijn bedrijfssituatie van toepassing zijnde gegevens in het geding moet brengen om de vordering van de verpachter te bestrijden en deze daarmee in de gelegenheid te stellen zijn stellingen te bewijzen. Verwezen zij naar de arresten van het pachthof van 29 maart 2011, TvAR 2012/5711 (Budé/Schinnen) en ﻿13 november 2018, TvAR 2019/1782 (Houweling/Damsteegt). In het arrest van 10 juli 2018, TvAR 2020/8027 (Torcksveen) verbond de pachtkamer van het gerechtshof aan het feit dat de pachter niet aan zijn verzwaarde motiveringsplicht voldeed de conclusie dat de pachter niet langer bedrijfsmatig exploiteerde, hetgeen leidde tot ontbinding van de pachtovereenkomst. Het tegen dit arrest gerichte cassatieberoep van de pachter werd door de Hoge Raad verworpen met toepassing van art. 81 RO, bij arrest van 15 november 2019 (TvAR 2020/8027).&lt;/p&gt;&lt;p&gt;De verzwaarde motiveringsplicht, die hiervoor aan de orde kwam, geldt ook in het kader van een vordering tot indeplaatsstelling of het aanstellen van een medepachter. Indien de verpachter stelt dat de voorgestelde (mede-) pachter onvoldoende waarborgen biedt voor een behoorlijke bedrijfsvoering (het criterium van de art. 7:363 en 7:364 BW), dient op grond van een verzwaarde motiveringsplicht de gegevens te verschaffen waaruit die waarborgen blijken.[2]&lt;/p&gt;&lt;p&gt;Strikt genomen vormen deze onderdelen van het pachtrecht geen procesrecht, maar voor de processuele praktijk zijn deze van groot belang en typerend voor het pachtrecht. Bespreking van die onderdelen zou de praktische bruikbaarheid van het boek van mr Menu nog hebben vergroot.&lt;/p&gt;&lt;h3&gt;4. Invloed EVRM&lt;/h3&gt;&lt;p&gt;In het pachtprocesrecht speelt ook het EVRM een rol. Daarbij valt bijvoorbeeld te denken aan de regel dat de pachter die indeplaatsstelling of medepacht vordert, de voorgestelde (mede-) pachter in de procedure dient te betrekken. Menu noemt die regel in hoofdstuk 45, bij de bespreking van de incidentele vorderingen als vrijwaring, voeging en tussenkomst. Hij merkt daarbij echter op dat niet direct uit de wet voortvloeit dat de beoogde pachter of medepachter partij moet zijn in de procedure. Dat is op zich juist, maar bij zijn bespreking noemt hij het arrest van de pachtkamer van het gerechtshof Arnhem-Leeuwarden van 9 november 2010 (TvAR 2012/5684). In de procedure waarvan dit arrest het sluitstuk vormde, werd de verplichting om de voorgestelde (mede-) pachter als partij te betrekken gefundeerd op art. 6 EVRM. Zie ook Valk in Asser/Valk 7-III 2020/333. Daarmee heeft het EVRM een wezenlijke invloed op het pachtprocesrecht en zal die invloed zich in de toekomst wellicht nog vaker doen voelen.&lt;/p&gt;&lt;h3&gt;5. De grondkamer als rechter&lt;/h3&gt;&lt;p&gt;In onderdeel 93 van het boek gaat Menu in op de absolute bevoegdheid van de grondkamers. Deze zijn alleen bevoegd in de gevallen, genoemd in de art. 17 tot met 21 van de Uitvoeringswet grondkamers. Menu noemt de taken van de grondkamers in onderdeel 92 van het boek en geeft daarbij een uitleg. In onderdeel 93 gaat hij in op de juridische voorvraag die de grondkamer soms dient te beantwoorden, te weten de vraag in hoeverre sprake is van een pachtovereenkomst. Menu gaat daarbij vooral uit van situaties waarin partijen bij een overeenkomst verschillen van mening over het antwoord op de vraag of er sprake is van een pachtovereenkomst. Hij gaat er van uit dat de grondkamer partijen er op zal moeten wijzen dat er sprake is van een juridische ‘voorvraag’ die eerst door de pachtkamer moet worden beantwoord, alvorens zij het goedkeuringsverzoek inhoudelijk kan beantwoorden. In het verlengde daarvan zou de grondkamer het verzoek tot goedkeuring moeten aanhouden tot de uitkomst van de procedure bij de pachtkamer (p. 7 en 101/104). Dat is niet juist. In de praktijk zal de grondkamer op het verzoek tot goedkeuring van de pachtovereenkomst een beslissing nemen, zonder partijen naar een procedure bij de rechter te verwijzen. Daarbij zal zij zich de voorvraag stellen of er sprake is van een pachtovereenkomst. Beantwoordt de grondkamer die voorvraag bevestigend, dan beslist zij op het verzoek tot goedkeuring, tenzij er redenen zijn om de beslissing aan te houden. Dat zou het geval kunnen zijn indien de beslissing van de grondkamer tot complicaties zou leiden of indien er op korte termijn een uitspraak van de rechter verwacht kan worden.&lt;/p&gt;&lt;p&gt;Over de praktische en juridische aspecten van de toetsing door de grondkamers en de verhouding van die toetsing met de beoordeling door de pachtrechter, verwijs ik naar Valk in zijn artikel ‘&lt;span class="italic"&gt;Kracht en gezag van beslissingen van grondkamer en rechter&lt;/span&gt;’ in het aprilnummer van dit tijdschrift.[3] &lt;/p&gt;&lt;p&gt;Een punt dat Menu in de bespreking van het procesrecht voor de grondkamer en de Centrale grondkamer niet aan de orde stelt, is de ambtshalve toetsing door de grondkamer. Wellicht verklaarbaar door het gegeven, dat het boek handelt over het procesrecht, hetgeen een geschil tussen partijen veronderstelt. In veel gevallen echter zal tussen partijen nog geen geschil bestaan op het moment dat de overeenkomst die zij zijn aangegaan, als pachtovereenkomst ter toetsing aan de grondkamer wordt voorgelegd. In die gevallen is er geen discussie waarin de grondkamer een beslissing moet geven. Dit betekent echter niet dat de grondkamer de beantwoording van de vraag in hoeverre een aan haar voorgelegde overeenkomst een pachtovereenkomst inhoudt, niet ook ambtshalve aan de orde stelt. In een dergelijk geval kan de toetsing tot een discussie met de grondkamer leiden. Een dergelijke toetsing was aan de orde in de uitspraak Van Putten/Autobedrijf Van Putten.[4] &lt;/p&gt;&lt;p&gt;In die zaak was geen sprake van een geschil. Ouders en zoon gingen een pachtovereenkomst aan, met waarschijnlijk een fiscaal motief. Kennelijk rezen bij de grondkamer ambtshalve vragen over het rechtskarakter van de voorgelegde overeenkomst. De grondkamer weigerde de pachtovereenkomst goed te keuren, omdat van een pachtovereenkomst geen sprake zou zijn. Ervan uitgaande dat de grondkamer alleen bevoegd is tot goedkeuring van een overeenkomst, die ook daadwerkelijk een pachtovereenkomst inhoudt, valt op die beslissing van de grondkamer inhoudelijk weinig aan te merken. &lt;/p&gt;&lt;p&gt;Nu was in de zaak Van Putten/Autobedrijf Van Putten de beoordeling niet ingewikkeld. Er zijn andere gevallen denkbaar. Sinds bij de herziening van de pachtwetgeving in 2007 de definitie van pacht werd gewijzigd, is van pacht alleen nog sprake voor zover het gaat om bedrijfsmatig landbouwkundig gebruik van gronden of gebouwen. De vraag wanneer er sprake is van een gebruik met een bedrijfsmatig karakter is niet gemakkelijk te beantwoorden. De jurisprudentie die op dat punt is gevormd, geeft geen eenduidig beeld.[5] Het is niet ondenkbaar dat een afspraak over een agrarisch object, waarbij de bedrijfsmatigheid dubieus lijkt, achteraf toch een pachtovereenkomst blijkt in te houden. Een paardenpension of manege kwalificeert niet als landbouw[6], maar wanneer het houden van paarden wordt aangemerkt als een onderdeel van een groter landbouwbedrijf, kan het wel degelijk om pacht gaan.[7]&lt;/p&gt;&lt;p&gt;Verwacht mag worden dat de grondkamers bij de beantwoording van de vraag of er sprake is van een pachtovereenkomst terughoudendheid betrachten. Daarbij moet worden bedacht dat de inhoud van een duurovereenkomst, zoals een pachtovereenkomst, niet een statisch geheel vormt. Tussen partijen gemaakte afspraken kunnen zich ontwikkelen tot een pachtovereenkomst, kunnen zich bij een pachtovereenkomst vandaan bewegen en kunnen in de loop van de tijd wijzigen. Het arrest van de Hoge Raad van 2 september 2011[8], inzake de dynamische uitleg van duurovereenkomsten, noemt Valk ook in zijn eerder aangehaalde artikel (zie noot 3) als een aspect dat bij de toetsing van een pachtovereenkomst van belang kan zijn. In een dergelijk geval zou het antwoord van de grondkamer op de voorvraag anders kunnen luiden, dan de beslissing op de rechtsvraag door de pachtkamer. In dat geval zou volgens Valk de grondkamer nogmaals dienen te beslissen, maar dan aan de hand van de door de pachtkamer besliste rechtsvraag. Ik verwijs naar het in noot 3 genoemde artikel (op p. 182).&lt;/p&gt;&lt;p&gt;&lt;span class="bold"&gt;Conclusie&lt;/span&gt;&lt;/p&gt;&lt;p&gt;Het boek van mr. Menu geeft een goed en vooral gedetailleerd overzicht van het formele pachtprocesrecht. Daarmee levert mr. Menu een waardevolle bijdrage aan de beschikbare literatuur over het pachtrecht, vooral omdat tot nu toe een dergelijke bundeling van het formele pachtprocesrecht niet voorhanden was. Aan de hand van de vele praktijkvoorbeelden en verwijzingen in het boek, zal de jurist, die aan de slag gaat in de pachtpraktijk, zich een beeld kunnen vormen van hetgeen zich in die praktijk afspeelt en van de verschillen met de ‘doorsnee’ procespraktijk. Daarbij is het boek als naslagwerk in de praktijk goed bruikbaar. Als handleiding voor de praktijk is alleen het formele procesrecht naar mijn mening niet toereikend.&lt;/p&gt;</content><legacyfootnotes/><footnotes><footnote>1 Zie bijvoorbeeld Asser Procesrecht/Van Schaick 2 2016/1.2.3.</footnote><footnote>2 Zie Valk in Asser/Valk 7-III 2020/337.</footnote><footnote>3 Valk: ‘Kracht en gezag van beslissingen van grondkamer en rechter, &lt;span class="italic"&gt;TvAR&lt;/span&gt; 2021, p. 166-184.</footnote><footnote>4 Centrale Grondkamer 20 april 2017, &lt;span class="italic"&gt;TvAR&lt;/span&gt; 2018/5918</footnote><footnote>5 Zie ter illustratie noot Bruil bij het arrest Houweling/Damsteegt &lt;span class="italic"&gt;TvAR&lt;/span&gt; 2019/7992.</footnote><footnote>6 Pachtkamer gerechtshof Arnhem, 1 augustus 1981, &lt;span class="italic"&gt;AR &lt;/span&gt;1982/3551</footnote><footnote>7 Pachtkamer gerechtshof Arnhem, 17 maart 2009, &lt;span class="italic"&gt;TvAR&lt;/span&gt; 2009/5508.</footnote><footnote>8 Arrest Hoge Raad 2 september 2011, &lt;span class="italic"&gt;NJ&lt;/span&gt; 2012/75.</footnote></footnotes><auteurs>mr. B. Nijman</auteurs><published>2021-11-02 11:43:40</published><modified>2021-11-02 12:24:57</modified><editiondate>2021-11-02</editiondate><htmlpath>https://denhollander.info/artikel/16925</htmlpath></article>
</articles></edition>