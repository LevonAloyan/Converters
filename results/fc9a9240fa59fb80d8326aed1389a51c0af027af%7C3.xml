<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2004</searchword><id>3646</id><udhid>UDH:TvAR/3646</udhid><titel>Wijziging van de Landinrichtingswet</titel><searchwords><searchword>TvAR 9/2004</searchword><searchword>UDH:TvAR/3646</searchword></searchwords><attachments><attachment><name>2004_nr 9_Artikel_Paalman.pdf</name><extention>pdf</extention><url>https://denhollander.info/download/3643/ci</url></attachment></attachments><inleiding>1 Inleiding&#13;
Op 20 april 2004 is door de Eerste Kamer de “Wet tot wijziging van de Landinrichtingswet&#13;
en enige andere inrichtingswetten (positie van de Centrale Landinrichtingscommissie)”&#13;
aangenomen. Zoals de naam van de wet aangeeft, was de herbezinning op de positie&#13;
van de Centrale Landinrichtingscommissie (CLC) in de Landinrichtingswet (LIW) de&#13;
voornaamste insteek van het wetsvoorstel tot wijziging van de LIW. Er zijn echter ook&#13;
enkele andere wezenlijke punten meegenomen. Hierna zal ik de aanleiding tot, de&#13;
inhoud en het verloop van de parlementaire behandeling van het wetsvoorstel op hoofdlijnen&#13;
bespreken. Ik beperk mij daarbij tot de wijziging van de LIW. Het wetsvoorstel en&#13;
de wet strekken tevens tot wijziging van de Herinrichtingswet Oost-Groningen en de&#13;
Gronings-Drentse Veenkoloniën en de Reconstructiewet Midden-Delfland.</inleiding><content>2 Aanleiding&#13;
De directe aanleiding tot de wijziging van de LIW was de uitspraak van de rechtbank&#13;
Groningen van 11 februari 2003 inzake een bezwaar tegen het plan van toedeling in&#13;
de ruilverkaveling Sauwerd.1 In deze uitspraak oordeelde de rechtbank dat de mandatering&#13;
door de CLC van haar in artikel 195 LIW (oud) opgenomen bevoegdheid tot&#13;
vaststelling van de richtlijnen voor het plan van toedeling aan haar secretaris (de&#13;
directeur van de Dienst Landelijk Gebied) en daarnaast de mandatering door de CLC&#13;
van haar in artikel 199 LIW (oud) opgenomen bevoegdheid tot goedkeuring (van de&#13;
terinzagelegging) van het plan van toedeling aan haar secretaris niet door de beugel&#13;
konden. De rechtbank kwam tot haar oordelen op grond van de volgende redenering.&#13;
Mandatering vaststelling richtlijnen plan van toedeling&#13;
De redenering van de rechtbank kwam kort gezegd op het volgende neer:&#13;
1. De richtlijnen voor het plan van toedeling zijn algemeen verbindende voorschriften&#13;
als bedoeld in artikel 1:3 Awb.2&#13;
2. Bij wet van 20 juni 19963 is de “mandaat- en delegatietitel” 10.1 toegevoegd aan de&#13;
Awb, waarna die wet op 1 januari 1998 in werking is getreden.&#13;
3. De ruime termijn tussen vaststelling en inwerkingtreding van de genoemde wet is&#13;
bedoeld geweest om de overheden in staat te stellen hun bestuurspraktijk aan te&#13;
passen aan de eisen van deze wet.&#13;
4. Het mandateringsbesluit van de CLC dateert van 28 juni 1996: dat is na vaststelling&#13;
van genoemde wet. Daarom had de CLC alvast rekening kunnen en moeten&#13;
houden met de nieuwe Awb-titel 10.1. Het mandateringsbesluit is in strijd met&#13;
artikel 10:3 lid 2 sub a Awb.&#13;
5. Het besluit tot vaststelling van de richtlijnen voor de ruilverkaveling is onbevoegd&#13;
door de secretaris genomen en het plan van toedeling dat met inachtneming van&#13;
deze richtlijnen is vastgesteld heeft daardoor een onvoldoende juridische grondslag.&#13;
Mandatering goedkeuring terinzagelegging plan van toedeling&#13;
Wat dit aangaat, oordeelde de rechtbank de mandatering in strijd met artikel 10:3 lid 2&#13;
sub d Awb, omdat haars inziens de secretaris op grond van het desbetreffende mandateringsbesluit4&#13;
de goedkeuring aan de terinzagelegging van het plan van toedeling&#13;
in principe altijd zou moeten verlenen. Artikel 199 lid 2 LIW zou daardoor volgens&#13;
de rechtbank tot een dode letter zijn verworden. De secretaris had geen gebruik&#13;
mogen maken van de hem gemandateerde bevoegdheid tot goedkeuring.&#13;
De rechtbank Groningen hield de inhoudelijke behandeling van het betreffende bezwaar&#13;
tegen het plan van toedeling vervolgens aan, in afwachting van nadere besluitvorming&#13;
door CLC/landinrichtingscommissie (LC) met betrekking tot de door de rechtbank&#13;
geconstateerde in haar optiek bestaande problemen.&#13;
3 De wet en de wetsgeschiedenis&#13;
Consequenties uitspraak Groningen ruimer getrokken&#13;
De uitspraak van de rechtbank Groningen heeft kennelijk de burelen van de Ministers&#13;
van LNV en van VROM bereikt. Zij zijn vervolgens gekomen met een wetsvoorstel.&#13;
5 De betrokken Ministers zijn ervan uitgegaan dat de uitspraak van de rechtbank&#13;
Groningen niet alleen consequenties zou kunnen hebben voor (de bezwarenbehandeling&#13;
betreffende) het plan van toedeling, maar ook voor (de bezwarenbehandeling&#13;
betreffende):&#13;
a. het stelsel van classificatie (art. 163 LIW oud);&#13;
b. de lijst der geldelijke regelingen (art. 212 LIW oud);&#13;
c. het plan van tijdelijk gebruik (art. 190 LIW oud).&#13;
Volgens de Ministers zijn sinds 28 juni 1996 niet alleen de richtlijnen voor het plan&#13;
van toedeling, maar ook de stelsels van classificatie en de aanwijzingen betreffende de&#13;
tweede schatting (art. 210 lid 3 LIW oud) die mede bepalend zijn voor de inhoud van&#13;
de lijst der geldelijke regelingen door de secretaris van de CLC vastgesteld. Het zou&#13;
daarbij volgens de Memorie van Toelichting ook gaan om vaststelling van algemeen&#13;
verbindende voorschriften, waarvan mandatering door artikel 10:3 lid 2 sub a Awb&#13;
wordt verboden.&#13;
Daarnaast geldt net als voor de terinzagelegging van het plan van toedeling ook voor&#13;
de terinzagelegging van het plan van tijdelijk gebruik (art. 190 LIW oud) en voor&#13;
terinzagelegging van de lijst der geldelijke regelingen (art. 213 LIW oud) een vereiste&#13;
van voorafgaande goedkeuring door de CLC, terwijl die goedkeuring sinds 28 juni&#13;
1996 in de landinrichtingspraktijk door de secretaris wordt gegeven.&#13;
Inhoud wetsvoorstel&#13;
Het oorspronkelijke wetsvoorstel is naar aanleiding van het door de Raad van State&#13;
gegeven advies gewijzigd. Prof. Mr. D.W. Bruil beschrijft de hoofdlijnen van het aldus&#13;
gewijzigde wetsvoorstel zoals het aan de Tweede Kamer is aangeboden – waaraan&#13;
die Kamer een drietal hierna nog te bespreken amendementen zijn toegevoegd, maar&#13;
dat vervolgens wet is geworden – in het septembernummer 2003 van het Land-&#13;
Tuinbouwbulletin.6&#13;
Ik zou denken dat de kern van het wetsvoorstel zoals het althans door de betrokken&#13;
Ministers bij de Tweede Kamer is ingediend in drie punten bestaat:&#13;
1. de CLC verdwijnt uit de LIW;&#13;
2. de bevoegdheden van de CLC worden opnieuw geschikt;&#13;
3. mandateringsgebreken worden gerepareerd.&#13;
Punt 1 spreekt voor zich. Op de beide andere punten ga ik nader in.&#13;
Ad 2 Herschikking bevoegdheden CLC&#13;
Volgens de Memorie van Toelichting zouden de bevoegdheden van de CLC in vijven&#13;
kunnen worden onderscheiden.7&#13;
a. De regelgevende bevoegdheden: de bevoegdheden tot het nemen van besluiten&#13;
als algemeen verbindende voorschriften kunnen worden gekwalificeerd. Deze&#13;
bevoegdheden worden opgedragen aan de Minister van Landbouw.&#13;
b. De bevoegdheden tot toetsing van besluiten of handelingen van LC of Gedeputeerde&#13;
Staten (GS). Voor deze bevoegdheden geldt dat zij ofwel worden opgedragen&#13;
aan de Minister van Landbouw (die zou kunnen mandateren aan de directeur&#13;
van de Dienst Landelijk Gebied) ofwel dat zij geheel vervallen.&#13;
c. De bevoegdheden die samenhangen met bevoegdheden van andere bestuursorganen&#13;
(zoals bijvoorbeeld de LC). Deze bevoegdheden worden voortaan verleend aan die&#13;
andere bestuursorganen.&#13;
d. De bevoegdheden bestuurlijk te worden gehoord. Deze bevoegdheden vervallen&#13;
geheel.&#13;
e. De bevoegdheden tot “technische” advisering, die zouden dienen tot verbetering&#13;
van de kwaliteit van de besluitvorming. Deze bevoegdheden worden geschrapt,&#13;
met dien verstande dat de Minister van Landbouw in enkele gevallen een instemmingsbevoegdheid&#13;
krijgt in verband met door de Rijksoverheid te dragen kosten.&#13;
Hierna zal ik kort aanstippen welke consequenties de herschikking van de CLCbevoegdheden&#13;
heeft, waarbij ik me beperk tot hoofdpunten:&#13;
– de Minister van Landbouw beoordeelt of er een noodzaak bestaat tot het betreden&#13;
van grond ten behoeve van de voorbereiding van een landinrichtingsproject en of&#13;
er aanleiding is eventuele schade te vergoeden (art. 9 LIW);&#13;
– de Minister kan in overleg met GS toestaan dat wijziging wordt gebracht in het&#13;
recht van een eigenaar ten aanzien van gebouwen (art. 10 lid 4 LIW);&#13;
– de Minister neemt de bevoegdheden van de CLC met betrekking tot het voorbereidingsschema&#13;
over (art. 18 en 19 LIW);&#13;
– de Minister stelt een zienswijze op over een verzoek om een landinrichtingsproject&#13;
in voorbereiding te nemen (art. 26 LIW);&#13;
– de LC stelt het ontwerp-landinrichtingsprogramma vast (art. 40 LIW);&#13;
– willen Provinciale Staten afwijken van het ontwerp-landinrichtingsprogramma,&#13;
dan moeten zij met de LC overleggen (art. 43 lid 1 LIW);&#13;
– de LC stelt het ontwerp-landinrichtingsplan vast; de vaststelling van de hoogte van&#13;
de kosten vindt plaats in overleg met de Minister (art. 79 lid 1 en 81 lid 3 LIW);&#13;
– willen GS afwijken van het ontwerp-landinrichtingsplan, dan moeten zij met de&#13;
LC overleggen (art. 82 lid 1 LIW);&#13;
– de LC kan de blokgrenzen van een landinrichtingsplan wijzigen in overleg met de&#13;
eigenaren (art. 84 lid 5 LIW);&#13;
– als de LC het nodig acht ter verwezenlijking van een landinrichtingsplan kunnen&#13;
binnen een blok opstallen worden afgebroken, verplaatst, ge-/verbouwd (art. 128&#13;
lid 3 LIW);&#13;
– de vaststelling van het begrenzingenplan vindt geheel op regionaal niveau plaats, in&#13;
samenspel tussen GS en de LC (art. 131 LIW);&#13;
– de Minister stelt het stelsel van classificatie vast (art. 163 LIW);&#13;
– de Minister neemt de positie van de CLC over bij de bezwarenbehandeling&#13;
betreffende de lijst der geldelijke regelingen, het register van schattingsuitkomsten&#13;
en het plan van toedeling (art. 174, 175, 176, 184, 185, 188, 201 en 217 LIW);&#13;
– de Minister stelt de richtlijnen (voortaan als “regels” aangeduid) voor het plan van&#13;
toedeling vast (art. 195 lid 1 LIW);&#13;
– de LC legt het plan van toedeling en de lijst der geldelijke regelingen ter inzage,&#13;
zonder dat voorafgaande instemming van een ander bestuursorgaan nodig is (art. 199&#13;
en 213 LIW);&#13;
– het in artikel 204 LIW bedoelde verzoek wordt gedaan door de LC;&#13;
– de Minister stelt regels over de manier waarop de tweede schatting plaatsvindt&#13;
(art. 210 lid 3 LIW);&#13;
– de leden 3, 6, 7, 12 en 15 van het in artikel 240 LIW opgenomen artikel 125 van de&#13;
Ruilverkavelingswet 1954 vervallen.&#13;
Ad 3 Reparatie mandateringsgebreken&#13;
Blijkens het bepaalde in artikel V van de wet tot wijziging van de LIW worden mandateringsgebreken&#13;
als volgt hersteld:&#13;
“Voor zoveel nodig in afwijking van artikel 10:3, eerste en tweede lid, van de Algemene wet&#13;
bestuursrecht zijn alle besluiten rechtsgeldig die door de secretaris van de Centrale Landinrichtingscommissie,&#13;
bedoeld in artikel 7 van de Landinrichtingswet, zoals dit artikel luidde&#13;
voorafgaand aan inwerkingtreding van deze wet, zijn genomen overeenkomstig het mandaatbesluit&#13;
van de Centrale Landinrichtingscommissie, vastgesteld in haar vergadering van&#13;
22 maart 1996.”&#13;
Het kost niet veel moeite om de conclusie te trekken dat in het verleden ontstane&#13;
gebreken door dit artikel met terugwerkende kracht (lijken te) worden gerepareerd.&#13;
De behandeling in de Tweede Kamer&#13;
Door verschillende fracties in de Tweede Kamer is de opmerking gemaakt dat het uit&#13;
oogpunt van behoorlijk bestuur en rechtszekerheid niet kies zou zijn terugwerkende&#13;
kracht te verlenen aan de reparatie van de mandateringsgebreken. Zelfs werd door&#13;
(onder meer) de Kamerleden Schreijer-Pierik (CDA) en Slob (Christenunie) gewezen&#13;
op mogelijke strijdigheid hierdoor met artikel 6 EVRM. Schreijer-Pierik verwees&#13;
daarbij naar een uitspraak van het Europese Hof voor de Rechten van de Mens in een&#13;
in haar optiek “tot op zekere hoogte” vergelijkbare zaak in Griekenland. In aanvulling&#13;
op Schreijer-Pierik memoreerde Slob dat het zou gaan om een uitspraak van&#13;
december 1999, in een kwestie waarin de Griekse staat ingreep met wetgeving in een&#13;
rechtszaak waarin zij zelf partij was. Dat achtte het Hof volgens Slob in strijd met het&#13;
fair trial-beginsel, neergelegd in artikel 6 EVRM.&#13;
Volgens de Minister van Landbouw “werd de soep zo heet niet gegeten”: de voorgestelde&#13;
wet tot wijziging van de LIW zou niet meer beogen dan een gebrekkig mandaat&#13;
legaliseren, zonder afbreuk te doen aan bestaande rechten. In zoverre ging het&#13;
volgens hem om een andere kwestie dan de door genoemde Kamerleden bedoelde&#13;
Griekse kwestie.8&#13;
De betrokken Ministers hebben de terugwerkende kracht van het wetsvoorstel beargumenteerd&#13;
met een redenering die erop neerkomt dat het niet gaat om (reparatie&#13;
van) materiële gebreken, maar om (reparatie van) formele gebreken. De formele&#13;
gebreken zouden belanghebbenden niet hebben gedupeerd: belanghebbenden hadden&#13;
immers de gelegenheid de in de LIW voorziene bezwarenprocedures tegen bijvoorbeeld&#13;
het plan van toedeling of de lijst der geldelijke regelingen te volgen, aldus de&#13;
Ministers.&#13;
Wie de vergaderstukken doorleest, ziet dat de Ministers de reparatie met terugwerkende&#13;
kracht bij herhaling proberen te rechtvaardigen door juist hierop te hameren.&#13;
Daarnaast is er door de Ministers op gewezen dat een reparatie zonder terugwerkende&#13;
kracht tot gevolg zou kunnen hebben dat allerlei bezwarenprocedures – zelfs in al&#13;
afgesloten landinrichtingsprojecten – moeten worden overgedaan, met alle onzekerheid&#13;
van dien voor (vele) betrokken burgers.&#13;
Ingediende amendementen&#13;
Tijdens de behandeling in de Tweede Kamer is een drietal amendementen ingediend&#13;
en aangenomen, alle afkomstig van de Kamerleden Schreijer-Pierik (CDA) en Snijder-&#13;
Hazelhof (VVD), en een van de drie mede afkomstig van Van den Brink (LPF).9&#13;
1. Het eerste amendement komt erop neer dat er een rechtsgang wordt geboden aan&#13;
belanghebbenden die kunnen aantonen dat zij inhoudelijk onevenredig zijn benadeeld&#13;
door een mandateringsgebrek. Zij kunnen herziening vragen van het register&#13;
van schattingsuitkomsten, het plan van toedeling en de lijst der geldende regelingen.&#13;
Door de Minister van LNV is dit amendement ernstig ontraden, met de argumentatie&#13;
die ik in de vorige paragraaf kort heb aangestipt. De Minister heeft aangegeven&#13;
dat hij zich eventueel wèl zou kunnen vinden in een schaderegeling voor belanghebbenden&#13;
die kunnen aantonen dat hen door mandateringsgebreken schade is&#13;
berokkend.&#13;
De Minister heeft het echter niet gered: het amendement is aangenomen en in de&#13;
wet zijn daardoor de artikelen VII, VIII en IX terechtgekomen. Deze artikelen&#13;
geven belanghebbenden de mogelijkheid bij de LC – of bij GS voor het geval de&#13;
LC al is ontbonden10 – herziening te verzoeken van een register van schattingsuitkomsten,&#13;
een plan van toedeling of een lijst der geldelijke regelingen als zij kunnen&#13;
aantonen dat zij onevenredig nadeel hebben ondervonden van de omstandigheid&#13;
dat er kort gezegd sprake was van een mandateringsgebrek na 28 juni 1996.&#13;
Men zou wellicht – maar daarover is noch door de indieners van het amendement&#13;
noch door anderen iets gezegd – kunnen zeggen dat met dit amendement de door&#13;
de Kamerleden Schreijer-Pierik en Slob gememoreerde mogelijke strijdigheid met&#13;
artikel 6 EVRM is opgeheven: wie onevenredig nadeel heeft ondervonden van het&#13;
mandateringsgebrek krijgt immers om zo te zeggen een tweede kans.&#13;
Tegen de weigering door de LC om te herzien is beroep opengesteld, bij de Afdeling&#13;
Bestuursrechtspraak van de Raad van State (ABRS). Dit beroep tegen de weigering&#13;
kan worden ingediend door de aanvrager van de herziening, maar naar ik veronderstel&#13;
ook door (andere) belanghebbenden. Dat laatste wordt althans niet uitgesloten&#13;
door de wettekst.&#13;
Het valt op dat noch door de indieners van het amendement noch door bijvoorbeeld&#13;
de Minister van Landbouw tijdens de parlementaire behandeling ook maar&#13;
iets is gezegd over de procesrechtelijke aspecten van de procedure bij de ABRS&#13;
tegen een weigering tot herziening. Bestuursprocesrechtelijk is er in het geheel&#13;
niets geregeld. De indieners van het amendement leken zozeer gefixeerd op het&#13;
creëren van de mogelijkheid tot herziening dat zij geheel en al zijn voorbijgegaan&#13;
aan de procesrechtelijke aspecten. De grote vraag is dan ook wat rechtens is waar&#13;
het deze procedure betreft. Er lijkt veel voor te zeggen artikel 8:88 lid 2 Awb, dat&#13;
bepaalt dat hoofdstuk 6 en de titels 8.2 en 8.3 van de Awb voorzover nodig van&#13;
overeenkomstige toepassing zijn, toepassselijk te achten nu de wetgever de hoogste&#13;
bestuursrechter heeft “opgezadeld” met het beroep tegen de weigering te herzien.&#13;
Daar staat evenwel tegenover dat artikel 220a LIW bepaalt dat de hoofdstukken 6&#13;
(en 7) nu juist niet van toepassing zijn op de behandeling van bezwaren. De praktijk&#13;
en de tijd zullen moeten leren hoe het zit.11&#13;
Enigszins merkwaardig is dat geen beroep bij de ABRS openstaat – ook niet voor&#13;
andere belanghebbenden dan de aanvrager – indien de LC besluit wèl te herzien.&#13;
Ik veronderstel dat de opstellers van het amendement ervan uit zijn gegaan dat die&#13;
andere belanghebbenden hun zegje kunnen doen in de van overeenkomstige toepassing&#13;
verklaarde normale bezwarenprocedure (bij LC, rechter-commissaris en&#13;
rechtbank). Er is in het kader van de parlementaire behandeling niets over gezegd.&#13;
De vraag is of de rechtbank in het kader van de bezwarenprocedure mag beoordelen&#13;
of de LC al dan niet terecht tot herziening is overgegaan. Ik zou denken dat&#13;
het welhaast zou moeten, gelet op artikel 6 EVRM. Ideaal lijkt het mij zo echter&#13;
niet: de rechtbank komt pas aan het eind van de bezwarenprocedure in beeld,&#13;
nadat behandeling door LC en rechter-commissaris niet tot een oplossing heeft&#13;
geleid. Bovendien zou de beoordeling van de vraag of er al dan niet terecht tot her-&#13;
ziening wordt overgegaan in het ene geval bij de ABRS terechtkomen en in het&#13;
andere geval bij de rechtbank.&#13;
Het ligt naar mijn idee niet voor de hand dat de bepalingen van de artikelen 382 en&#13;
volgende van het Wetboek van Burgerlijke Rechtsvordering, die betrekking hebben&#13;
op herroeping van civiele uitspraken van rechtbanken, gerechtshoven en Hoge&#13;
Raad, van toepassing kunnen zijn op de procedure die volgt op een besluit van de&#13;
LC te herzien respectievelijk op een besluit van de LC tot weigering om te herzien.&#13;
De artikelen VII, VIII en IX lijken te moeten gelden als lex specialis. Daar&#13;
komt bij dat toepasselijkheid van die artikelen van burgerlijk procesrecht in de&#13;
bestuursrechtelijke procedure bij de ABRS tegen het besluit tot weigering sowieso&#13;
niet past.&#13;
Niet onbelangrijk is verder dat het herzieningsverzoek in de tijd gezien niet onbeperkt&#13;
kan worden ingediend: belanghebbenden hebben de gelegenheid het verzoek&#13;
in te dienen tot de laatste dag van de vierde maand volgend op de maand waarin de&#13;
wet in werking treedt!&#13;
Besluit de LC tot herziening over te gaan, dan heeft dat onder omstandigheden&#13;
opschortende werking voor de “reguliere” (lopende of nog op te starten) behandeling&#13;
van bezwaren bij LC, rechter-commissaris of rechtbank. Eerst moet dan kennelijk&#13;
de herzieningsprocedure worden afgerond.12&#13;
2. Het tweede amendement kwam er oorspronkelijk op neer dat de rechter-commissaris&#13;
in het kader van de behandeling van de bezwaren tegen het register van schattingsuitkomsten,&#13;
het plan van toedeling of de lijst der geldelijke regelingen door&#13;
hem/haar altijd zonder meer tot een descente werd verplicht. Achterliggende&#13;
gedachte van de indieners was dat op die manier juist de LC ertoe zou worden&#13;
gebracht de bezwaren van belanghebbenden ter plaatse te onderzoeken en niet&#13;
enkel vanachter het bureau.&#13;
Uiteindelijk is het amendement gewijzigd in de wet terecht gekomen: een descente&#13;
bij de behandeling van bezwaren door de rechter-commissaris is verplicht als een&#13;
reclamant daarom vraagt!13&#13;
3. Het derde amendement strekt tot wijziging van de tot nu toe gebruikelijke terminologie&#13;
“richtlijnen voor het plan van toedeling” in “regels voor het plan van toedeling”.&#13;
14&#13;
De motivering van de indieners is als volgt:&#13;
“De praktijk heeft er behoefte aan zekerheid te hebben in de procedure rondom de toedeling,&#13;
richtlijnen zijn dan vaak te vrijblijvend en kunnen op verschillende manier geïnterpreteerd&#13;
worden.”&#13;
Onder het motto “what’s in a name” zou ik willen stellen dat je er niet bent met&#13;
het enkel aanpassen van wat termen in de LIW. Het gaat uiteindelijk niet om de&#13;
“vlag”, maar om de “lading”. De “vlag” is nu wel aangepast, maar er zijn in de&#13;
LIW nog geen instructievoorschriften opgenomen om te komen met eenduidig&#13;
interpreteerbare regels voor het plan van toedeling. Het wordt nu wellicht aan de&#13;
rechtbank in het kader van de bezwarenbehandeling overgelaten om eventueel te&#13;
oordelen dat de opgestelde regels niet voldoen aan artikel 195 LIW (nieuw), gelet&#13;
op de wetsgeschiedenis van het amendement. Het lijkt mij gelet en met een beroep&#13;
op de parlementaire behandeling heel wel verdedigbaar te stellen dat de rechtbank&#13;
de LC in het kader van de bezwarenbehandeling “terug kan fluiten” indien de&#13;
regels voor het plan van toedeling voor meerderlei interpretatie vatbaar zijn.&#13;
Overigens is er in mijn ogen sprake van nog een in dit verband gemiste kans. Tijdens&#13;
de mondelinge behandeling is door de Minister van LNV in het midden gelaten&#13;
of je de richtlijnen/regels voor het plan van toedeling en – naar ik veronderstel&#13;
– het stelsel van classificatie en de aanwijzingen voor de tweede schatting als algemeen&#13;
verbindende voorschriften dan wel als beleidsregels zou moeten zien. De&#13;
Minister overwoog tijdens die behandeling:&#13;
“Bovendien zijn er rechters in Nederland die anders oordelen of het bij de richtlijnen voor&#13;
het plan van toedeling wel gaat om algemeen verbindende voorschriften. Als je die vraag&#13;
ontkennend beantwoord, is er geen sprake van een gebrek, zoals de rechtbank in Groningen&#13;
dat ziet.”15&#13;
Zodoende blijft onduidelijk hoe de richtlijnen/regels moeten gekwalificeerd: als&#13;
algemeen verbindende voorschriften of als beleidsregels (met daaraan verbonden&#13;
inherente afwijkingsbevoegdheid). Dat wringt met de door indieners van het&#13;
amendement voorgestane zekerheid.&#13;
De behandeling in de Eerste Kamer&#13;
Wie zou denken dat de behandeling van het wetsvoorstel in de Eerste Kamer een&#13;
hamerstuk is geweest, vergist zich, al moet worden gezegd dat “het venijn in de staart&#13;
zat”.&#13;
Tijdens de mondelinge behandeling kwam de CDA-fractie met een “konijn uit de&#13;
hoge hoed”. Woordvoerder Van de Beeten zei het als volgt:&#13;
“Het voorstel legaliseert een mandaatsbesluit van de commissie, namelijk het besluit zoals&#13;
dat genomen is op 22 maart 1996. Op dat moment was echter het lidmaatschap van de leden&#13;
van de commissie, die benoemd waren bij Koninklijk Besluit van 6 december 1990, reeds&#13;
geëindigd vanwege de ommekomst van de periode van 5 jaar waarvoor zij waren benoemd,&#13;
terwijl het opvolgende benoemingsbesluit dateert van 19 juni 1996. Dit roept de vraag op&#13;
wie er precies op 22 maart 1996 bijeen zijn geweest. Waren dat de leden van de oude commissie&#13;
dan wel de leden van de nieuwe commissie? Je kunt je zelfs afvragen of er wel leden&#13;
van een commissie bijeen zijn geweest.”16&#13;
Met andere woorden: de CDA-fractie stelde de rechtsgeldigheid van het mandaatsbesluit&#13;
van de CLC van 22 maart 1996 ter discussie. Zij waarschuwde de Minister van&#13;
LNV voor het risico dat rechtbanken zouden kunnen oordelen dat het mandaatsbesluit&#13;
– dat in de onderhavige wet nu juist gerepareerd wordt – niet existent is en dat&#13;
de onderhavige wet een “slag in de lucht” zou kunnen zijn. Daarmee zou dan wederom&#13;
een wet tot reparatie in procedure gebracht moeten worden.&#13;
De Minister stelde daar tegenover dat het zo’n vaart niet zou lopen. Volgens hem zit&#13;
het wetsvoorstel technisch zodanig in elkaar&#13;
“dat het niet een legalisatie van het mandaatbesluit van 22 maart 1996 betreft, maar een wettelijke&#13;
bevestiging van nadien op basis van het bestreden mandaatbesluit genomen besluiten.&#13;
En artikel V verklaart immers bij wet rechtsgeldig niet het mandaat als zodanig, maar de&#13;
besluiten van de secretaris van de CLC die overeenkomstig het mandaatbesluit zijn genomen.&#13;
Die opzet garandeert dus het volgende. Als er nog gebreken aan het mandaatbesluit&#13;
zouden worden vastgesteld, blijven de nadien door de secretaris genomen besluiten overeind.”&#13;
17&#13;
Met name CDA en SGP bleken bepaald niet overtuigd van de “geruststelling” door&#13;
de Minister. Desalniettemin werd het wetsvoorstel door de Eerste Kamer met algemene&#13;
stemmen aangenomen, met daarbij de volgende toezegging van de Minister:&#13;
“Ik ben bereid toe te zeggen dat ik na de aanvaarding van het wetsvoorstel zo spoedig mogelijk&#13;
een wijzigingswet in procedure zal brengen waarin de volgende zinsnede zal worden&#13;
geschrapt: overeenkomstig het mandaatbesluit van de Centrale landinrichtingscommissie&#13;
vastgestelde in haar vergadering van 22 maart 1996.”18&#13;
Op de toegezegde wijzigingswet is het wachten nu nog.&#13;
4 Slot&#13;
Al met al wekken behandeling en inhoud van de wet tot wijziging van de LIW de&#13;
indruk dat het haastwerk is geweest. Op de reparatie van het door de rechtbank&#13;
Groningen veronderstelde mandateringsgebrek volgt voor alle zekerheid een tweede&#13;
reparatie. Ook op andere punten (zoals de gang van zaken rondom herziening, de&#13;
kwalificatie van de regels voor het plan van toedeling) lijkt sprake te zijn geweest van&#13;
weinig doordenkwerk. Wellicht heeft men te zeer de oren laten hangen naar het door&#13;
de Minister aangekondigde wetsvoorstel voor een Wet inrichting landelijk gebied&#13;
(WILG), waarin het landinrichtingsgebeuren integraal op de schop zou worden&#13;
gezet. Het wetsvoorstel is echter nog niet ingediend. De vraag is wanneer dat zal&#13;
gebeuren en of en zo ja wanneer het de eindstreep zal halen. De tijd zal leren of “eind&#13;
goed al goed” is.</content><legacyfootnotes>* Mr. Paalman is advocaat bij Driehoek Advocaten B.V. vestiging Almelo.&#13;
1. Rb. Groningen 11 februari 2003, Agr.r. 2003/5161 m.nt. J.A. Zevenbergen.&#13;
2. Anders: Rb. Zwolle 19 februari 2003, Agr.r. 2003/5165 m.nt. D.W. Bruil. Rb Zwolle oordeelde dat de&#13;
richtlijnen voor het plan van toedeling geen algemeen verbindende voorschriften, maar beleidsregels&#13;
zijn. De Minister van LNV wees tijdens de mondelinge behandeling in de Tweede Kamer op 26 november&#13;
2003 ook op deze uitspraak.&#13;
3. Wet van 20 juni 1996, Stb. 1996, 333.&#13;
4. Zevenbergen maakt in zijn noot onder Agr.r. 2003/5161 melding van de tekst, luidend als volgt: “LC&#13;
stelt plan van toedeling op op basis van de richtlijnen”. De secretaris handelt “overeenkomstig voorstel&#13;
LC, met inachtneming wettelijk kader.”&#13;
5. Het wetsvoorstel heeft het nummer 28 976 en is behandeld in de vergaderjaren 2002-2003 en 2003-2004.&#13;
6. D.W. Bruil, ‘Herschikking van bevoegdheden in de Landinrichtingswet’, Land- en Tuinbouwbulletin&#13;
september 2003, nr. 9, p. 1 t/m 4.&#13;
7. MvT, TK 2002/2003, 28 967, nr. 3, p. 7 en 8.&#13;
8. Een vindplaats voor de uitspraak van het Hof in de Griekse zaak valt in de Kamerstukken niet te ontdekken.&#13;
Voor de verwijzingen naar deze zaak: zie Verslag 29e vergadering Tweede Kamer 26 november&#13;
2003, p. 29-2015, 2018, 2022 en 2023.&#13;
9. De amendementen hebben de nummers TK 2003-2004, 28 967, 9/13, 8/11/12 en 7/10.&#13;
10. Is de LC ontbonden en wordt het herzieningsverzoek bij GS ingediend, dan moeten GS opnieuw een&#13;
LC instellen, die qua samenstelling zoveel mogelijk aansluit op de ontbonden LC. Dit volgt uit de leden&#13;
2 van de betreffende artikelen.&#13;
11. Vraag is bijvoorbeeld of de ABRS een voorlopige voorziening zal kunnen treffen die erop neerkomt dat&#13;
wordt ingegrepen in een lopende bezwarenprocedure. Het zou zich bijvoorbeeld kunnen voordoen dat&#13;
het betreffende landinrichtingsproject nog niet was afgerond. Een verzoek tot bijvoorbeeld herziening van&#13;
het plan van toedeling is afgewezen, waartegen beroep is ingesteld bij de ABRS. Daarnaast loopt een&#13;
“reguliere” bezwarenprocedure bij de rechtbank over de lijst der geldelijke regelingen. Kan de ABRS daarin&#13;
bij voorlopige voorziening in zoverre ingrijpen dat die procedure (tijdelijk) moet worden stilgelegd?&#13;
12. Dit blijkt uit de leden 5 respectievelijk 7 respectievelijk 5 van de betreffende artikelen.&#13;
13. Artikel I onderdeel YY, erop neerkomend dat er nieuw artikellid 1 wordt ingevoegd in artikel 176 LIW,&#13;
onder vernummering van de leden 2 t/m 8.&#13;
14. Artikel I onderdeel BBB, betreffend artikel 195 LIW, en onderdeel CCC, betreffend artikel 196 LIW.&#13;
15. Verslag 29e vergadering Tweede Kamer 26 november 2003, p. 29-2021.&#13;
16. Verslag 23e vergadering Eerste Kamer 6 april 2004, p. 23-1139.&#13;
17. Verslag 23e vergadering Eerste Kamer 6 april 2004, p. 23-1141.&#13;
18. Stemmingen Eerste Kamer 20 april 2004, p. 25-1250.&#13;
</legacyfootnotes><footnotes><footnote/></footnotes><auteurs>mr. J.J. Paalman</auteurs><published>2004-09-01 00:00:00</published><modified>2004-09-01 00:00:00</modified><editiondate>2004-09-01</editiondate><htmlpath>https://denhollander.info/artikel/3646</htmlpath></article>
</articles></edition>