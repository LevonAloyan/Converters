<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1991</searchword><id>6197</id><udhid>UDH:TvAR/6197</udhid><titel>Landinrichting in België, Duitsland en Nederland</titel><searchwords><searchword>TvAR 6/1991</searchword><searchword>UDH:TvAR/6197</searchword></searchwords><attachments><attachment><name>1991_nr 6_Artikel_Mertens.pdf</name><extention>pdf</extention><url>https://denhollander.info/download/5991/ci</url></attachment></attachments><inleiding>Op 2 en 3 november 1990 vond in Maastricht het jaarlijkse 'Dreilanderagrarrechtseminar'&#13;
plaats, dat deze keer als onderwerp actuele ontwikkelingen in landinrichting&#13;
behandelde.&#13;
Er werden twee talen gesproken, namelijk Duits en Nederlands. Er waren 8 Belgen,&#13;
5 Duitsers en 29 Nederlanders, die zich allen wetenschappelijk en culinair te goed deden&#13;
en de 24 uur van het symposium zeer goed aan beide zaken besteedden. De opkomst&#13;
van de Duitsers was lager dan normaal omdat zij het druk hadden met de begeleiding&#13;
van de Wiedervereinigung met Oost-Duitsland.&#13;
In dit verslag worden de discussies zoveel mogelijk onder het hoofdstuk van het&#13;
desbetreffende land behandeld.&#13;
BELGIË&#13;
Mr. M. Heijerick, rechtskundig adviseur bij de Vlaamse Landmaatschappij sprak over&#13;
recente ontwikkelingen in de landinrichting in België.&#13;
Men kent de term landinrichting pas sinds de Ruilverkavelingswet van 1970, waarin&#13;
staat dat ruilverkaveling gepaard kan gaan met andere verbeteringen door wijzigingen&#13;
in landinrichting of door heroriëntering op de produktie. In 1978 werden in het Vlaams&#13;
Gewest de werken van openbaar nut in de ruilverkaveling uitgebreid tot maatregelen&#13;
van landinrichting; landinrichting beoogt sindsdien niet alleen het behoud of de&#13;
bescherming van de natuur, maar ook en vooral een actief beleid ten opzichte van het&#13;
platteland dat een globale aanpak van alle behoeften veronderstelt. Sinds 1980 is&#13;
landinrichting een zaak van de gewesten en niet meer van de regering. In 1988 is de&#13;
Vlaamse Landmaatschappij opgericht, welke de landinrichting voortaan uitvoert voor&#13;
de Vlaamse regering.&#13;
In het Vlaams regeerprogramma van 1989 is ruime aandacht besteed aan landinrichting&#13;
en natuurbehoud.</inleiding><content>Ruimtelijke ordening&#13;
Voor de ruimtelijke ordening worden plannen met verbindende en verordenende kracht&#13;
gemaakt volgens de nationale wet van 1962. Het grondgebied wordt verdeeld in allerlei&#13;
soorten, waaronder het landelijk gebied, welk gebied weer wordt verdeeld in agrarischbos-, groen- of parkgebied. Zo is dus de bestemming van het gebied en de vorm van&#13;
gebruik van de bodem bepaald.&#13;
Bouwvergunningen in het agrarisch gebied worden slechts verleend aan leefbare&#13;
bedrijven, voor welke bedrijven het criterium geldt als aangegeven in de Wet op de&#13;
stedebouw en ruimtelijke ordening en niet het economisch begrip, het beroep van de&#13;
aanvrager, de aard van zijn bedrijf of de oppervlakte gebruikte grond.&#13;
Ruilverkaveling&#13;
Eind 1989 waren in Vlaanderen 26 ruilverkavelingen in uitvoering voor 41.717 ha en&#13;
in Wallonië 13 voor 17.836 ha.&#13;
In 1978 werd de Ruilverkavelingswet met bijzondere bepalingen eigen aan het&#13;
Vlaamse gewest aangevuld, voornamelijk vanwege de verstedelijking en de dichtheid&#13;
van bevolking in dat gewest.&#13;
De wijziging voorziet in de volgende middelen:&#13;
- instelling van een coördinatiecommissie;&#13;
deze bestaat uit 12 leden en coördineert de belangen van landbouw, landschapszorg en&#13;
natuurbehoud, zij analyseert het gebied;&#13;
- een verruimde samenstelling van het ruilverkavelingscomité, namelijk van 7 naar 11&#13;
leden en wel een voor de minister van landschapszorg, een voor die van natuurbehoud,&#13;
twee voor de landbouwkamers en een voorzitter als 12e; er blijven dus 6 leden uit&#13;
landbouwmilieus van de 11;&#13;
- de opstelling van een landschapsplan;&#13;
dit moet meteen na instelling van het comité gemaakt worden en bestaat uit een&#13;
inventaris, een structuurplan en een landschapsontwikkelingsplan;&#13;
- de afhouding van een gedeelte van de gronden voor maatregelen van landinrichting is&#13;
de belangrijkste hervorming; de totale waarde van de afhouding mag geen 2% van de&#13;
globale waarde van de vroegere kavels overschrijden;&#13;
boerderij verplaatsing is ook mogelijk sinds 1970;&#13;
- de uitbreiding van het recht van voorkoop van de Vlaamse Landmaatschappij tot&#13;
verbetering van de landinrichting voor goederen in de door de minister aangewezen&#13;
zones, terwijl die goederen landeigendommen moeten zijn. Pachters voorkooprecht&#13;
gaat echter voor.&#13;
Landinrichting&#13;
In navolging van Nederland is in België in 1990 de Help-methode (herziening evaluatie&#13;
landinrichtingsplannen) ingevoerd zodat ook elementen van landschapszorg aan het&#13;
object kunnen worden toegevoegd.&#13;
In Vlaanderen is sinds 1989 een milieu-effectrapport vereist voor ruilverkavelingen&#13;
groter dan 1000 ha en voor projecten welke in een natuur- of reservaatgebied, een&#13;
ecologisch waardevol gebied of een vogelbeschermingsgebied vallen. De Vlaamse Landmaatschappij is belast met het maken van een landinrichtingsplan,&#13;
hetgeen een lichtplan met maatregelen, werken en randvoorwaarden behelst, een&#13;
structuurplan heeft waarin maatregelen en werken worden vastgelegd, en een actieplan&#13;
omvat waarin het programma, het tijdschema, de kostenraming en de uitvoerende&#13;
instanties worden vastgelegd.&#13;
Sectoriële wetgeving&#13;
De wetgeving op het behoud van monumenten en landschappen is van toepassing en in&#13;
een gerangschikt landschap kunnen dan ook bepaalde beperkingen qua beheer en&#13;
onderhoud worden opgelegd.&#13;
De Wet op het Natuurbehoud, die het behoud van de eigen aard, de verscheidenheid&#13;
en het ongeschonden karakter van het natuurlijk milieu beoogt, kan van toepassing zijn.&#13;
Ook de wetten betreffende de Polders en de Wateringen zijn van toepassing, evenals&#13;
het Bosdecreet, het Besluit Hinderlijke Bedrijven, de braakleggingsregeling van de EG,&#13;
het Besluit Dorpsherwaardering en de Wet op de Landpacht.&#13;
Ten slotte is het MINA-plan 2000 van toepassing. Dit is het Milieu- en Natuurplan&#13;
voor Vlaanderen dat een waaier van voorstellen en acties bevat inzake het desbetreffende&#13;
beleid, waaronder acties inzake landinrichting en ruilverkaveling. Er is in 1990&#13;
door de Vlaamse Executieve een MINA-fonds opgericht dat een fonds is voor preventie&#13;
en sanering inzake leefmilieu en natuurbehoud.&#13;
Wallonië&#13;
Ook in Wallonië is het gewest uitsluitend bevoegd ten aanzien van ruimtelijke ordening&#13;
en landinrichting maar er bestaat geen instelling als de Vlaamse Landmaatschappij,&#13;
zodat het gewest zelf die taken behartigt en wel via een overeenkomst met de Fondation&#13;
rurale de Wallonië, een instelling van openbaar nut. Men overweegt bij decreet een&#13;
bureau op te richten voor de behartiging van taken inzake ruilverkaveling.&#13;
Wat betreft ruimtelijke ordening en stedebouw kent het gewest een eigen code van&#13;
1984.&#13;
Europa&#13;
Wat betreft landinrichting lijkt er nog geen sprake van enige harmonisatie van wetgeving&#13;
in de Europese Gemeenschap en er wordt ook geen communautaire steun gegeven.&#13;
Landinrichting kan nooit los gezien worden van ruimtelijke ordening en milieu en&#13;
daarom is wijziging van de ideeën hieromtrent bij de boeren van groot belang; in&#13;
Vlaanderen is men op dat vlak op de goede weg. De meeste boeren zijn dan ook tevreden&#13;
met de uitgevoerde landinrichting omdat deze de produktie verhoogt. DUITSLAND&#13;
Voor Duitsland sprak dr. FJ. Lillotte uit Munster over actuele ontwikkelingen in&#13;
landinrichting in de Bondsrepubliek Duitsland.&#13;
Doel&#13;
In 1825 kende men in het Koninkrijk Pruisen al een ruilverkavelingsregeling. In 1935&#13;
werd een Rijkswet voor Natuurbescherming ingevoerd, in 1937 gevolgd door een&#13;
Rijkswet op de Ruilverkaveling, welke laatste in 1954 werd vervangen en welke in 1975&#13;
werd vernieuwd. Bij die vernieuwing werd de nadruk van de verbetering van de&#13;
agrarische produktiviteit van de grond verlegd naar die van de bedrijven als zodanig, en&#13;
werd als doelstelling toegevoegd het biologische evenwicht in het cultuurlandschap te&#13;
herstellen en ten slotte werd als doel gesteld de levensomstandigheden van de inwoners&#13;
van het gebied en van de recreanten aldaar te verbeteren.&#13;
Nadrukkelijk merkte spreker op dat de drie doelstellingen niet in rangvolgorde waren&#13;
genoemd juist omdat deze bij de vernieuwing van de wet verdwenen was; de doelstellingen&#13;
kunnen zelfs wel eens strijdig zijn met elkaar, bijvoorbeeld intensief agrarisch&#13;
bodemgebruik tegenover bodemcultuur. Wat is immers verbetering van bodem of&#13;
waterhuishouding in landinrichting? Economie kan strijdig zijn met ecologische&#13;
waarden als landschapszorg en natuurbescherming.&#13;
Doelmatige landbouw door landinrichting heeft als gunstige gevolgen dat de&#13;
produktiekosten lager worden, arbeid vermindert, het inkomen van de boer toeneemt en&#13;
aldus diens bestaan verzekert, maar is desondanks niet meer het primaire doel van&#13;
landinrichting.&#13;
Nieuw is dat ook dorpsvernieuwing doel van de landinrichting kan zijn, zodat de&#13;
leegloop aan mensen daar geremd kan worden.&#13;
Deze vernieuwing is dan in het belang van het welbevinden van de inwoners, waarbij&#13;
men denkt aan verbeteringen op het gebied van verkeer, grondverkeer, bouw, school,&#13;
park, sport, etc. De projecten worden daarom steeds kleiner zodat de landinrichting wat&#13;
opschiet en de dorpsbewoners er ook werkelijk aan deelnemen. Het is zelfs mogelijk dat&#13;
een gedeelte van een dorp of stad in de landinrichting wordt betrokken.&#13;
De kosten van landinrichting zijn voor de deelnemersgemeenschap; de algemene&#13;
doelstellingen zoals verbetering van natuur, landschapscultuur en leefbaarheid van het&#13;
dorp worden gedeeltelijk omgeslagen over de deelnemers, die ook op deze manier bij&#13;
de doelstellingen worden betrokken.&#13;
Milieu&#13;
In het plan van wegen en waterlopen stemmen de deelnemers, zijnde eigenaren en&#13;
erfpachters, overheden en landbouworganisaties.&#13;
De vaststelling van het plan heeft concentratie-werking, dat wil zeggen dat geen der&#13;
partijen, overheid noch burger, daarvan kan afwijken. Betrokken overheden zullen besluiten dus altijd moeten laten toetsen door de landinrichtingscommissie. Krachtens&#13;
een EG-richtlijn is de milieu-effect-rapportage bij het voorbereidingsplan in 1990 in&#13;
West-Duitsland ingevoerd en verplicht gesteld. De centrale landinrichtingscommissie&#13;
moet met de resultaten van deze rapportage rekening houden bij de definitieve&#13;
vaststelling van het plan.&#13;
Landinrichting&#13;
De landinrichting kan gronden 'onteigenen' voor landbouw, natuur, ondernemingen,&#13;
autowegen, vliegvelden, bruggen, etc, maar moet daarvoor onmiddellijk compenseren&#13;
met land van gelijke waarde. Spreker acht dat dan ook geen onteigening omdat de&#13;
gerechtigde dezelfde blijft en er slechts grond geruild wordt.&#13;
Tot slot concludeert hij dat landinrichting een goede steun is bij ontwikkelingen in de&#13;
ruimtelijke ordening en gunstig is voor boer en burger.&#13;
Oost- en West-Duitsland samen&#13;
Het toedelingsplan in de landinrichting moet, zoals hiervoor gezegd, worden voorafgegaan&#13;
door zogenaamde onteigeningen. In de voormalige DDR is dit voorlopig&#13;
onmogelijk omdat men geen onteigening kent, immers bijna alles is volkseigendom.&#13;
Voor de landbouw geldt een modificatie daarop, daar kan men per boer 10 ha&#13;
'genossenschaftliche eigentum' (coöperatieve eigendom) hebben maar dan met andere&#13;
boeren in een collectief van meerdere honderden hectares, terwijl de gebouwen en&#13;
beplantingen dan ook gezamenlijke eigendom zijn. Ook kent men daar naast voormelde&#13;
volkseigendom en coöperatieve eigendom nog persoonlijk eigendom door arbeid, en&#13;
private eigendom bijvoorbeeld door een erfenis verkregen.&#13;
BRD en DDR zijn weliswaar sinds 3 oktober 1990 samengegaan en hebben beide een&#13;
Landwirtschaftsanpassungsgesetz (LAPG) aangenomen in juni 1990 maar er moet nog&#13;
van alles geregeld worden in de voormalige DDR.&#13;
Met die wet is echter de grondslag gelegd voor een nieuwe ordening van eigendom&#13;
in de voormalige DDR en daarmee tevens het begin van een nieuwe ordening voor de&#13;
agrarische structuur. Vele juristen zijn thans dan ook met niets anders bezig.&#13;
Iedere boer in de vroegere DDR kan zijn lidmaatschap van de Genossenschaft&#13;
opzeggen en deze moet hem dan volgens de LAPG het gebruiksrecht teruggeven of&#13;
geven; ook is het mogelijk dat hij iets van dezelfde waarde krijgt, vergelijkbaar met een&#13;
verplichte ruilverkaveling op verkorte termijn. Ook vrijwillige ruil is mogelijk.&#13;
In de toekomst zal waarschijnlijk in het hele gebied die verplichte verkorte ruilverkaveling&#13;
moeten worden uitgevoerd omdat de vroegere jonge boeren nu 70 jaar oud zijn&#13;
en de anderen alleen nog maar collectief hebben leren boeren. Het kadaster is destijds&#13;
opgeheven en alles moet via oude aktes worden hersteld. De vroegere DDR is hard aan&#13;
een reconstructie toe; landbouw, industrie, wegen, spoorwegen en waterwegen, kortom&#13;
de hele infrastructuur dient herzien te worden. Landinrichting is steeds een flexibel instrument voor oplossing van problemen&#13;
gebleken en zal een adequaat intrument voor de ontwikkeling van het landelijk gebied&#13;
in de verenigde Bondsrepubliek Duitsland blijven.&#13;
ZUID-LIMBURG&#13;
Vervolgens sprak bij wijze van intermezzo en om de luisteraars wat dorstig(er) te maken&#13;
ir. F. Thijssen over de landbouw in Zuid-Limburg. Het areaal beslaat ongeveer 42%&#13;
akkerbouw, 4% fruit en 53% wordt gebruikt in de melkveehouderij. Er wordt veel&#13;
melkquotum verkocht naar andere provincies zodat er meer akkerbouw komt de laatste&#13;
jaren. Het gevolg daarvan is helaas erosie. De akkerbouw kent relatief veel kleine&#13;
bedrijven, namelijk 44% onder de 10 ha en 42% tussen de 10 en 30 ha. Bijna 3/4 van&#13;
de ondernemers is boven de 50 jaar en de helft heeft geen opvolger.&#13;
Nederland is vergeven van de plannen op het gebied van landinrichting, natuur en water,&#13;
en bescherming van ecologische waarden. Dit heeft tot gevolg dat de dierlijke mestgift&#13;
in Nederland is beperkt en zal moeten teruglopen tot 75 of 110 kg fosfaat per ha in het&#13;
jaar 2000, terwijl de norm, van 75 kg nu al geldt voor de beschermingsgebieden. Zuid-&#13;
Limburg kent nu 1700 ha beheersgebied en 2500 ha reservaatsgebied. In Mergelland is&#13;
1/3 deel relatienota-gebied, hetgeen een normale landbouw grotendeels beperkt. Er zijn&#13;
drie ruilverkavelingen in uitvoering in Zuid-Limburg.&#13;
NEDERLAND&#13;
Voor onze vereniging sprak mr. J.G. de Vries Robbé uit Den Haag en hij begon met te&#13;
stellen dat er in ons land relatief veel geld en aandacht wordt besteed aan herinrichting&#13;
vergeleken met onze buurlanden. In 1987 besteedde bijvoorbeeld de BRD 460 miljoen&#13;
D.M. en ons land 230 miljoen gulden van rijkswege aan landinrichting. Overigens wordt&#13;
er de laatste jaren steeds op landinrichting bezuinigd. Eind 1989 waren er meer dan 100&#13;
projecten in uitvoering genomen en 77 in voorbereiding, alles te zamen beslaande 1&#13;
miljoen ha. In België was dit totaal eind 1988 110 000 ha en in de BRD 3,6 miljoen&#13;
ha.&#13;
LANDINRICHTING&#13;
Onze Ruilverkavelingswet dateert van 1924 en is gewijzigd in 1938 en 1954, terwijl&#13;
onze huidige Landinrichtingswet in 1985 in werking is getreden.&#13;
De nieuwe wet heeft een veel ruimere doelstelling dan alleen de behartiging van de&#13;
belangen van landbouw, tuinbouw, bosbouw en veehouderij. De wet heeft onder meer&#13;
ook de belangen van natuur, landschap en recreatie op het oog. De wet beoogt een&#13;
multifunctionele landinrichting. De nieuwe regeling is een bevestiging van het belang&#13;
van het landelijk gebied voor de samenleving als geheel. De landbouw kan niet zonder stedelijke infrastructuur voor aanvoer en afzet (de veiling van Aalsmeer bij Schiphol).&#13;
Het stedelijk gebied kan niet zonder een gezond platteland (forensen, recreatie).&#13;
De Landinrichtingswet is multifunctioneel van opzet en strekt tot verbetering van de&#13;
inrichting van het landelijk gebied overeenkomstig de functies van dat gebied, zoals&#13;
deze in het kader van de ruimtelijke ordening zijn aangegeven en kan maatregelen en&#13;
voorzieningen omvatten ten behoeve van onder meer:&#13;
a. de land-, tuin- en bosbouw;&#13;
b. de natuur en het landschap;&#13;
c. de infrastructuur;&#13;
d. de openluchtrecreatie; en&#13;
e. de cultuurhistorie.&#13;
Er moet een Structuurschema Landinrichting zijn, dat de hoofdlijnen en beginselen van&#13;
het nationale landinrichtingsgebied bevat. Op het ogenblik wordt gewerkt aan een&#13;
nieuw structuurschema, te weten het Structuurschema Landbouw, Natuur en Openluchtrecreatie.&#13;
De vaststelling van dit structuurschema is mer-plichtig.&#13;
De belangrijkste vormen van landinrichting zijn:&#13;
- de ruilverkaveling in gebieden met een overwegend agrarische functie;&#13;
- herinrichting van gebieden die ook van belang zijn voor niet-agrarische functies.&#13;
Tot een herinrichting wordt besloten door Provinciale Staten, terwijl tot een ruilverkaveling&#13;
wordt besloten in eerste instanties door Provinciale Staten, en in laatste&#13;
instantie door de grondeigenaren en grondgebruikers via een stemming.&#13;
De minister stelt jaarlijks op voordracht van de Centrale Landinrichtingscommissie&#13;
(CLC) het Voorbereidingsschema Landinrichting vast. Een belangrijk punt in de&#13;
vaststelling is de keuze welk project prioriteit krijgt.&#13;
Gedeputeerde Staten benoemt een landinrichtingscommissie als eenmaal een gebied&#13;
is aangewezen. De commissie neemt de verdere voorbereiding van het project ter hand.&#13;
Provinciale Staten nemen gelijktijdig met de vaststelling van het landinrichtingsprogramma&#13;
een besluit tot herinrichting c.q. tot ruilverkaveling. Een besluit tot&#13;
herinrichting is dan definitief. Een besluit tot ruilverkaveling, dat zoals gezegd vooral&#13;
agrarische belangen zal dienen, wordt onderworpen aan een stemming onder de&#13;
grondeigenaren en gebruikers. Eigenaren en pachters worden geregistreerd.&#13;
Vervolgens wordt het landinrichtingsplan door Provinciale Staten, na bezwaar, vastgesteld.&#13;
De Landinrichtingscommissie (Lic) is belast met de uitvoering van het&#13;
landinrichtingsplan. Het is mogelijk dat binnen het in te richten gebied op voorhand&#13;
werken worden uitgevoerd. Eigenaren en gebruikers moeten die werken gedogen. Zij&#13;
hebben recht op schadevergoeding, zonodig door de rechtbank vast te stellen.&#13;
De toe te wijzen gronden kunnen worden verkregen bij minnelijke overeenkomst, via&#13;
de toepassing van een algemene korting (ten hoogste van 5% c.q. 3%) op de eigenaren&#13;
en gebruikers of via onteigening. Toedeling&#13;
In hoofdstuk VII wordt de herverkaveling geregeld, die bij elke ruilverkaveling en in de&#13;
praktijk ook bij elke herinrichting aan de orde is. De procedure kan globaal als volgt&#13;
worden ingedeeld:&#13;
- vaststelling van de rechten (inbreng, register van schattingsuitkomsten);&#13;
- toedeling (plan, gevolgd door akte en overschrijving);&#13;
- financiële afwikkeling (tweede schatting en verdere verrekeningen en vergoedingen).&#13;
Er is voorzien in een bezwarenprocedure met zonodig een beslissing door de rechtbank&#13;
ter zake van:&#13;
- de lijst van rechthebbenden;&#13;
- het register van schattingsuitkomsten;&#13;
- het plan van toedeling;&#13;
- de lijst van geldelijke regelingen.&#13;
In alle gevallen heeft de Lic het voortouw.&#13;
De commissie overweegt ingekomen bezwaren en tracht in der minne overeenstemming&#13;
te bereiken.&#13;
Blijvende bezwaren worden verwezen naar de rechter-commissaris, die de bezwaren&#13;
op zijn beurt naar de rechtbank zou verwijzen als hij niet alsnog een regeling tot stand&#13;
kan brengen.&#13;
Nieuw is dat een beslissing van de rechtbank inzake de lijst van rechthebbenden en de&#13;
lijst van geldelijke regelingen vatbaar is voor cassatie. Er zijn echter nog niet veel&#13;
uitspraken van de Hoge Raad.&#13;
Voor betrokkenen van bijzonder belang is het plan van toedeling. Art. 196 e.v.&#13;
bepalen dat de Lic een plan van toedeling ontwerpt, en bezwaren onderzoekt en&#13;
minnelijke overeenstemming tracht te bereiken. Juist hier wordt van de Lic en in het&#13;
voorkomende geval van de rechter-commissaris het uiterste gevergd. Zoals gezegd,&#13;
heeft de rechtbank hier het laatste woord. Het is begrijpelijk dat geen beroep in cassatie&#13;
is opgesteld, gezien de (overwegend feitelijke) aard van beslissing tot toedeling.&#13;
Het voorgaande neemt niet weg dat de toedeling in belangrijke mate juridisch is bepaald.&#13;
Artikel 139 zegt dat een zakelijk gerechtigde aanspraak kan maken op toedeling van een&#13;
gelijksoortig recht. Art. 141 e.v. behelzen het principe dat de toedeling geschiedt naar&#13;
rato van de ingebrachte waarde. Art. 144 beschermt de gerechtigde tegen onder- of&#13;
overbedeling met meer dan 5% tegen zijn wil. Een onder- of overbedeling wordt&#13;
geldelijk verrekend. Art. 189 e.v. regelen het plan van tijdelijk gebruik voor:&#13;
- de uitvoering van infrastructurele werken bij voorbaat;&#13;
- het voorlopig gebruik door openbare lichamen vooruitlopend op de toewijzing en door&#13;
particulieren vooruitlopend op de toedeling. Ook hier zijn in eerste instantie de Lic en de CLC aan zet. Blijvende bezwaren worden&#13;
behandeld door de rechter-commissaris en zonodig afgedaan door de rechtbank.&#13;
Art. 207 e.v. regelen ten slotte het opmaken van de notariële akte van toedeling en de&#13;
inschrijving daarvan in de registers.&#13;
DISCUSSIE&#13;
Er ontspon zich meermalen een geanimeerde discussie, waarvan ik de uitkomsten&#13;
zoveel mogelijk heb verwerkt bij de diverse landelijke hoofdstukken hiervoor.&#13;
Vermeldenswaard blijft nog het volgende.&#13;
De inspraak van de pachter, zijn toedeling, etc. zijn in de drie landen ongeveer&#13;
hetzelfde geregeld, maar in Duitsland beslist de verpachter over de toedelingswens&#13;
omdat hij deelnemer is en de pachter slechts nevengerechtigde.&#13;
Omtrent de korting bleek dat deze in België maximaal 2% in waarde en in Duitsland&#13;
maximaal 4% is. In België wordt het percentage belangrijk verruimd.&#13;
De zakelijke rechten volgen in de twee andere landen van rechtswege de toedeling;&#13;
eigenlijk dus hetzelfde als in Nederland, met dien verstande dat in ons land bij&#13;
zaaksvervanging de hypotheekhouder toestemming moet geven aan de commissie bij&#13;
een oppervlaktekorting van meer dan 5%; krijgt men een grotere kavel toegedeeld dan&#13;
splitst de commissie in een stuk met en een stuk zonder hypothecair bezwaar.&#13;
SLOT&#13;
Tot slot bedankte dr. B. Bendel namens de Duitse deelnemers voor de organisatie van&#13;
de bijeenkomst en bood als dank een kalender met foto's van landschappen in de&#13;
voormalige DDR aan.&#13;
Namens de Belgische deelnemers dankte mr. M. Heijerick voornoemd en nodigde ons&#13;
uit voor een volgende bijeenkomst in het najaar 1991 in zijn land.&#13;
Vervolgens sloot onze voorzitter prof. mr. M. van Mourik de bijeenkomst voor wat&#13;
betreft het wetenschappelijk gedeelte onder de dankzegging aan de inleiders en onder&#13;
vermelding van zijn waardering voor de goede rechtsvergelijkende discussie.</content><legacyfootnotes/><footnotes><footnote/></footnotes><auteurs>Mr. L.P.J. Mertens</auteurs><published>1991-06-01 00:00:00</published><modified>1991-06-01 00:00:00</modified><editiondate>1991-06-01</editiondate><htmlpath>https://denhollander.info/artikel/6197</htmlpath></article>
</articles></edition>