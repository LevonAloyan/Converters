<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2003</searchword><id>4568</id><udhid>UDH:TvAR/4568</udhid><titel>Diergezondheid; verslag van een studiedag van de Vereniging voor Agrarisch Recht</titel><searchwords><searchword>TvAR 11/2003</searchword><searchword>UDH:TvAR/4568</searchword></searchwords><attachments><attachment><name>2003_nr 11_Artikel_Mertens.pdf</name><extention>pdf</extention><url>https://denhollander.info/download/4513/ci</url></attachment></attachments><inleiding>1. Inleiding&#13;
Op 23 mei 2003 hield de Vereniging voor Agrarisch Recht haar jaarvergadering met&#13;
studiedag te Arnhem.&#13;
Er waren 46 belangstellenden.&#13;
Inleiders voor de studiedag over diergezondheid waren mr. A.G. Walsweer van het&#13;
Ministerie van Landbouw, Natuurbeheer en Visserij over recente ontwikkelingen in&#13;
het diergezondheidsrecht, mr. B. Nijman, advocaat te Wageningen, over de toepassing&#13;
van de dierziektenbestrijdingsregels in de praktijk, en mr. H.J. Bronkhorst, advocaat&#13;
te ’s-Gravenhage, over de regeling ter preventie van dierziekten. Hun preadviezen&#13;
zijn in het mei- en juninummer van dit tijdschrift gepubliceerd.&#13;
Er waren ook interveniënten en er was discussie; deze komen in dit verslag aan bod.&#13;
De voorzitter van onze vereniging, prof. mr. G.M.F. Snijders, zat de studiedag&#13;
voor. Lunch en borrel – het einde van de voedselketen dus – werd door de deelnemers&#13;
niet overgeslagen.</inleiding><content>2.	Interventies&#13;
&#13;
2.1	Prof. mr. B.M.J. van der Meulen&#13;
&#13;
Als eerste interveniënt treedt naar aanleiding van het advies van mr. A.G. Walsweer op prof. mr. B.M.J. van der Meulen, hoogleraar aan de WUR. Hij prijst het preadvies als een bijzonder handzaam overzicht van het diergezondheidsrecht.&#13;
&#13;
1. Allereerst gaat hij in op de voedelselveiligheid. Diergezondheid is voor de mens van belang, omdat wat ongezond is voor dieren, dat dikwijls ook voor mensen is en mensen dat daarom niet via hun voedsel doorgegeven willen krijgen, en, omdat een ongezond dier zelf vaak geen optimale voeding voor de mens is. Voedselveiligheid is ook een economisch belang; de consument is er namelijk gevoelig voor.&#13;
&#13;
2. Wij concurreren niet op veiligheid, dit is het belang van de hele sector; maar wij concurreren op kwaliteit.&#13;
Privaatrechtelijke ketengarantiesystemen zijn dus van belang, maar deze overeenkomsten zijn verboden! Daar staat krachtens artikel 6 lid 1 van de Mededingingswet een boete op. En krachtens lid 2 zijn ze ook nog eens van rechtswege nietig. Het EG-verdrag bepaalt nagenoeg hetzelfde in de kartelbepaling van artikel 81. Het bedrijfsleven moet dus aan de slag met het vragen van ontheffingen als bedoeld in artikel 17 van de Mededingingswet.&#13;
&#13;
3. De Europese Unie wil het voedselveiligheidsrecht systematiseren. Zo heeft de Europese Commissie begin dit jaar een concept voorgelegd voor een Richtlijn on official feed and food controls (COM(2003)52 final). Handhaving is opgedragen aan de lidstaten; de maatregelen moeten doeltreffend, evenredig en afschrikwekkend zijn. De richtlijn stelt voor te handhaven via het strafrecht, maar het strafrecht is een aangelegenheid van de derde pijler van de EU, dus van unanimiteit van de lidstaten. Is dit echter wel de competentie van de EG; hoort het niet thuis in de regelgevende bevoegdheid van de eerste pijler?&#13;
&#13;
4. De Nederlandse wetgever heeft de handhaving ondergebracht bij de Voedsel en Waren Autoriteit (VWA); het is geen zelfstandig bestuursorgaan; het valt onder de politieke verantwoordelijkheid van de Minister van VWS. Dit laatste acht interveniënt juist omdat ingrijpende beslissingen zoals aangaande bestrijding van dierziekten moeten worden uitgevoerd onder volle ministeriele verantwoordelijkheid. Interveniënt eindigt met de opmerking dat er veel valt te beleven voor juristen aan het einde van de voedselketen.&#13;
&#13;
5. Walsweer antwoordt dat voormelde handhaving gebeurt via zelfregulering en niet via de overheid. Het gaat om zowel open als gesloten systemen en het hangt van de omstandigheden af of de systemen onrechtmatig zijn. Ontheffingen zijn via de NMA mogelijk. LNV heeft liever zelfregulering dan wetgeving. Over de VWA is hij het met interveniënt eens; de VWA is deskundig genoeg.&#13;
&#13;
6. Bronkhorst meent dat een ketengarantiesysteem niet onrechtmatig hoeft te zijn maar het wel kan zijn. Vrije mededinging is niet verplicht tussen partijen maar ten opzichte van derden; het scheerwolmerk is toegestaan maar niet als je niet levert zonder het merk. Volgens de Hoge Raad mag een productschap geen privaatrechtelijke regelingen instellen. Het opdringen door de EG van strafrechtelijke handhaving aan de lidstaten heeft weinig resultaat.&#13;
&#13;
7. Interveniënt sluit af door te stellen dat de EG zijn beleid moet handhaven, zeker aangaande voedselveiligheid, en hij juicht de huidige versnelling in beleid toe.&#13;
&#13;
2.2	Mr. W.F. van Oostveen&#13;
&#13;
Mr. W.F. van Oostveen, advocaat te Utrecht, intervenieert over het advies van mr. B. Nijman. Interveniënt vindt in het preadvies een goede balans tussen de beschrijving van het recht en twee goed gemotiveerde beschouwingen.&#13;
&#13;
1. Nijman is summier over de rechtsgrondslag tot het preventief ruimen van dieren; er zou sprake zijn van een gegeven beleid vanuit de EU. Echter het staat niet vast of de Nederlandse overheid bevoegd is andere bedrijven dan onmiddellijk aangrenzende bedrijven van een besmet bedrijf te ruimen; zie daarvoor artikel 4 lid 2 van de EG-richtlijn 85/511. Het CBB heeft daarover op 7 januari 2003 prejudiciële vragen gesteld die de eerste twee jaar nog niet beantwoord zijn.&#13;
	Nijman bekritiseert de keuze van de EU om beschermende enting van alle dieren op grond van economische motieven niet toe te staan. Interveniënt acht die enting voor hobbydieren echter wel gerechtvaardigd. Nijman stelt voor een aanvullende crisisbepaling in de GWWD op te nemen welke alle redelijkerwijze te nemen maatregelen ter bestrijding van besmettelijke dierziekten mogelijk moet maken. Volgens interveniënt speelt de vraag of de Nederlandse overheid wel bevoegd is een dergelijke crisisbepaling vast te stellen en of deze al niet zou voortvloeien uit artikel 10 van EG-richtlijn 90/245 en een dergelijke maatregel alleen nog maar geïmplementeerd behoeft te worden. Aanvullende maatregelen mogen volgens artikel 16 van EG-richtlijn 85/511 bovendien alleen door Nederland worden toegepast op basis van een beschikking van de Commissie.&#13;
&#13;
2. Nijman is van mening dat tijdens de crisis de rechter terughoudend dient te toetsen, maar interveniënt meent dat de rechter niet teveel ruim baan moet krijgen bij het toetsen van het handelen van de overheid. De crisisbepaling is geen vrijbrief, de bestuursrechter is al gouvernementeel genoeg. Een beperkte rechtsbescherming tijdens de crisis is slechts aanvaardbaar in combinatie met een volledige en kritische rechtsbescherming na afloop van de crisis.&#13;
&#13;
3. Nijman bepleit een volledige schadevergoeding voor geruimde dieren en zaken. Dit lijkt volgens interveniënt op staatssteun en onteigening en dat gaat te ver; anderzijds vindt hij dat wanneer de overheid vaccinatie verbiedt deze ook de schade moet vergoeden. Interveniënt bepleit naast de regeling uit de GWWD de vergoeding van indirecte kosten en schadevergoeding aan derden middels de regeling van nadeelcompensatie. Hij bepleit liever die compensatie dan de schadevergoeding van artikel 49 WRO die Nijman voorstelt. Hij vraagt zich af of er geen ontoelaatbare concurrentiebeperking is als de ene lidstaat meer vergoedt dan de andere.&#13;
&#13;
4. Nijman bepleit het strafrechtelijke systeem ter compensatie van het preventief bedoelde systeem van ingetrokken strafkortingen. Interveniënt acht het strafrecht criminaliserend en pleit ter nakoming van veterinaire voorschriften het bestuursrechtelijke systeem met als ultimum remedium het strafrecht.&#13;
&#13;
5. Nijman antwoordt het volgende. “De Europese rechter zal oordelen over het preventief ruimen. De overheid moet met argwaan bekeken worden, maar in een crisis moet hij slagvaardig kunnen optreden; daar is de voorzieningenrechter nu eenmaal voor.” Hij bepleit onteigeningsschadevergoeding bij directe schade, maar de boeren moeten als ondernemers de indirecte schade dragen. Als boetes teveel criminaliseren, dan moet er maar tuchtrecht komen. Tien bepleit een verzekering voor indirecte schades.&#13;
&#13;
3.	Verdere discussie&#13;
&#13;
1. Bruil vindt dat juristen te weinig denken aan de belangen van het dier zelf en zich te veel beperken tot juridische aspecten van diergezondheid. Er is een verklaring in de maak omtrent de universele rechten van het productiedier, welke zeer de moeite waard is. Hij bepleit onderzoek naar de rechtmatigheid van het wel of niet preventief mogen en/of moeten doden van dieren. Het begrip verdacht dier is wel erg ruim als grondslag voor het nemen van draconische maatregelen.&#13;
	Hoe zit het met het vrije verkeer van geënte dieren? Mag een lidstaat van de EU zomaar nationale maatregelen als een importverbod instellen? De importeur moet toch ziektes in eigen land bestrijden en mag alleen steekproeven nemen op geïmporteerde zaken?&#13;
&#13;
2. Bronkhorst meent dat het belang van het dier niet in het welzijnspakket van het Europese Hof zit; er blijft dus slechts de landbouwpolitiek, die het dan maar nationaal moet regelen.&#13;
	Artikel 24 van het EG-verdrag verbiedt de handel in zieke dieren, waaronder geënte dieren, die namelijk geacht worden ziek te zijn; het is handelspolitiek. Het is maar goed dat er EG-richtlijnen zijn, omdat de problemen ook in Europees verband moeten worden aangepakt.&#13;
	De EU verbiedt of gebiedt en de lidstaat is bevoegd specifieke, niet limitatieve, maatregelen te treffen krachtens EG voorschriften; vervolgens kan de lidstaat daarna nog eventueel andere passende maatregelen treffen.&#13;
&#13;
3. Walsweer zegt dat Nederland tijdens de varkenspest krachtens de EG-richtlijn preventief heeft geruimd; nu is de EU achteraf van mening dat Nederland nog meer varkens preventief had moeten ruimen en betaalt daarom de helft van de gedeclareerde kosten niet; die weigering ligt nu voor bij het Europese Hof van Justitie.&#13;
	Bij de mkz-crisis was nog de vraag hoever mag je gaan met preventief ruimen en nu bij de vogelpest moet men ruimen van de EU; er zit dus een evolutie in het EU-beleid.&#13;
	EG-verordening 90.425 verplicht de lidstaat bij verdenking al een importverbod in te stellen en dat meteen aan de Europese Commissie te melden.&#13;
&#13;
4. Walsweer meent dat de Nederlandse bevoegdheden tot bestrijding van besmettelijke dierziekten krachtens het legaliteitsprincipe wettelijk zijn geregeld en dat moet ook zo blijven. Een kapstokartikel acht hij te ruim en rechtersrecht achteraf is te onzeker en is ondemocratisch. Nijman voert daartegen aan dat de overheid altijd zijn bevoegdheden oprekt, zoals bij de uitleg van het begrip verdacht dier; dan moet er maar crisiswetgeving komen.&#13;
	Bruil zegt dat het fokverbod varkens volgens het CBB onrechtmatig bleek en nu staat het dan voortaan in artikel 17 GWWD; dit is volgens Nijman echter geen crisiswetgeving, die wetgeving moet een uitzondering blijven.&#13;
	Harbers ziet de civiele rechter als bodemrechter en niet als restrechter na de voorzieningenrechter. Nijman blijft bij de voorzieningenrechter als crisisrechter en de gewone rechter als rechter achteraf. Bronkhorst bepleit een ruime rechterlijke toetsing bij diep ingrijpende maatregelen.&#13;
	Walsweer meent dat LNV wel degelijk rekening houdt met de jurisprudentie ook in tijden van crises. Bruil meent dat de rechter tijdens crises alles goedkeurt. Hij vermoedt verband tussen de uitspraken van de voorzieningenrechter en de bodemrechter; in de laatste 200 gevallen was slechts het later door de bodemrechter onderuitgehaalde fokverbod van varkens de uitzondering op de regel.&#13;
&#13;
5. Gevraagd door Tien naar tuchtrechtelijke regels van het Productschap antwoordt Walsweer dat tuchtrecht slechts wordt gebruikt voor het eigen belang van de groep, maar niet voor het algemeen belang. Algemeen belang vereist strafrecht en geen tuchtrecht. Nijman acht tuchtrecht van belang voor de onderlinge controle tussen beroepsgenoten.&#13;
&#13;
6. Bronkhorst wijst op de uitspraak van de Bor van het CBB die een Nederlandse steunregeling, later met terugwerkende kracht gesteund door de EU, rechtmatig achtte.&#13;
	Snijders wijst erop dat het Eerste Protocol van het Verdrag voor de rechten van de mens ook een schadevergoeding toestaat. Bruil meent dat schadevergoeding voor geruimde zaken nooit staatssteun kan zijn tenzij de EU dat van te voren zou verbieden.&#13;
	Walsweer zegt dat de EU besmettelijke dierziekten ondernemersrisico vindt en daarom al vlug concludeert tot staatssteun; overigens worden preventief geruimde dieren als vermogensschade wel volledig vergoed, maar de inkomensschade wordt niet vergoed. Schraven bepleit fiscale maatregelen voor inkomensschade.&#13;
&#13;
</content><legacyfootnotes>* Mr. L.P.J. Mertens is jurist bij de ZLTO te Tilburg. Hij schreef over besmettelijke dierziekten in de Kroniek&#13;
Agrarisch Recht 2002, Koninklijke Vermande, p.135-142.&#13;
</legacyfootnotes><footnotes><footnote/></footnotes><auteurs>mr. L.P.J. Mertens</auteurs><published>2003-11-01 00:00:00</published><modified>2003-11-01 00:00:00</modified><editiondate>2003-11-01</editiondate><htmlpath>https://denhollander.info/artikel/4568</htmlpath></article>
</articles></edition>