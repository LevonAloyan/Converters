<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1990</searchword><id>6236</id><udhid>UDH:TvAR/6236</udhid><titel>Landbouw en milieu</titel><searchwords><searchword>TvAR 12/1990</searchword><searchword>UDH:TvAR/6236</searchword></searchwords><attachments><attachment><name>1990_nr 12_Artikel_Walsweer.pdf</name><extention>pdf</extention><url>https://denhollander.info/download/6030/ci</url></attachment></attachments><inleiding>1. INLEIDING&#13;
De meelevende lezers van dit tijdschrift zullen beseffen dat (ook) bij dit onderdeel van het&#13;
themanummer de schrijver heeft moeten worstelen met een groot afbakeningsprobleem. Immers&#13;
in de eerste plaats zijn er vanuit de juridische invalshoek talloze milieurelevante regelingen die&#13;
direct of indirect ingrijpen in de landbouwactiviteiten.&#13;
Ook vanuit landbouw- of milieutechnisch oogpunt gezien interfereren de landbouwactiviteiten&#13;
op zeer veel manieren met het milieu. Wat dit laatste betreft, is de relatie tussen de&#13;
landbouwproduktie en het fysieke milieu met de compartimenten bodem, water en lucht&#13;
wederkerig. Enerzijds kan de landbouwproduktie zelf een bron van milieubelasting zijn,&#13;
anderzijds is een goed agrarisch produktiemilieu ook voor de landbouw noodzakelijk: dit&#13;
produktiemilieu wordt in toenemende mate door omstandigheden van buiten de landbouw&#13;
bedreigd.&#13;
Ook het historisch perspectief van dit themanummer '50 jaar agrarisch recht' plaatst mij&#13;
enigszins voor problemen. Net zoals dat bij de andere moderne milieuwetgeving het geval is, is&#13;
ook de ontwikkeling van het agrarische milieurecht in het algemeen eerst in de jaren zeventig&#13;
gestart' en liggen de meest belangwekkende ontwikkelingen vooral in de jaren tachtig en&#13;
negentig.&#13;
Tegen deze achtergrond zal ik mij dan ook in hoofdzaak richten op recente en toekomstige&#13;
ontwikkelingen rond enkele naar mijn mening belangrijke agrarische milieurelevante wetten&#13;
waarvoor het Ministerie van Landbouw, Natuurbeheer en Visserij (LNV) primair verantwoordelijk&#13;
is.&#13;
Na een behandeling van het ook in de landbouw centraal staande begrip 'duurzame ontwikkeling'&#13;
(punt 2) wordt in dat verband achtereenvolgens kort ingegaan op het mestbeleid (punt 3),&#13;
het gewasbeschermingsbeleid (punt 4) en het natuurbeleid (punt 5). Ik zal mij daarbij&#13;
hoofdzakelijk baseren op recent uitgebrachte regeringsnota's.&#13;
Aangezien daar vooral de rol van de landbouw als veroorzaker van milieubelasting centraal&#13;
staat, zal ook kort aandacht worden besteed aan de andere kant van de medaille: het fenomeen&#13;
dat de landbouw steeds vaker slachtoffer wordt van vervuilende activiteiten van andere sectoren&#13;
(punt 6).&#13;
De beschrijving van de ontwikkelingen kan in dit kader slechts globaal zijn.</inleiding><content>2. NAAR EEN DUURZAME ONTWIKKELING BINNEN DE LANDBOUW.&#13;
De mede door de Marshall-hulp en Europese samenwerking gestimuleerde na-oorlogse wederopbouwperiode liep door tot in het begin van de jaren zeventig. Tot dan toe lag de nadruk in ons&#13;
land - zoals overal in de westerse wereld - op expansie, technologische ontwikkeling en&#13;
economische groei. De groei van de welvaart, de uitbreiding van het autobezit, de groeiende&#13;
industriële produktie en de schaalvergroting en de mechanisering in de landbouw werden als&#13;
positieve ontwikkelingen verwelkomd.2&#13;
Door deze toenemende economische activiteiten werd het milieu echter steeds zwaarder&#13;
belast. Zo kwamen in de jaren zeventig en tachtig zowel binnen als buiten de landbouwsfeer&#13;
diverse milieuregelingen tot stand.3&#13;
Een soms moeilijk te verteren, maar niet onlogische factor bij het stellen van stringentere&#13;
milieunormen is dat een bepaalde doelgroep dit in het algemeen alleen maar accepteert als de&#13;
omvang van de milieuproblematiek exact bekend is en als ook vaststaat dat de op te leggen&#13;
milieunormen effectief zijn. Op dit punt ligt de bewijslast bij de overheid en zal dus gedegen en&#13;
tijdrovend onderzoek moeten worden gedaan.&#13;
Zo ziet men dat tussen de eerste signalen van een probleem en het stellen van dwingende&#13;
regelgeving noodzakelijkerwijs altijd een bepaalde periode ligt.4&#13;
Nu mede op basis van meer en betere onderzoeksgegevens de omvang van de milieuproblematiek&#13;
steeds duidelijker wordt en ook duidelijker wordt welke milieunormen noodzakelijk zijn,&#13;
is het besef gegroeid dat ook in de jaren negentig verdere ombuigingen noodzakelijk zijn. Dit&#13;
heeft voor alle milieurelevante (produktie-)sectoren zijn beslag gekregen in het Nationaal&#13;
milieubeleidsplan (NMP) en het NMP-plus.5&#13;
De kern van de daarin vastgelegde nationale strategie is 'duurzame ontwikkeling'. Het gaat&#13;
hier om de ontwikkeling van produktieprocessen en consumptiepatronen die de draagkracht van&#13;
het milieu niet aantasten; alleen deze processen en patronen kunnen duurzaam zijn en de enige&#13;
basis voor toekomstige welvaart vormen.6&#13;
Binnen de sfeer van de landbouw en het natuurbeheer is het NMP reeds vertaald in concrete&#13;
beleidsaanpassingen. Deze zijn verwoord in de tegelijk met het NMP tot stand gekomen&#13;
Structuurnota landbouw.7 In de Structuurnota landbouw ligt ook de algemene doelstelling van&#13;
het landbouwbeleid vast: het bevorderen van een concurrerende, veilige en duurzame landbouw.&#13;
De doelstelling 'concurrerend' houdt in dat uitoefening van de landbouw als economische&#13;
activiteit in een markteconomie uit oogpunt van kosten concurrerend moet zijn en blijven.&#13;
Met 'veiligheid' wordt zowel gedoeld op produktveiligheid voor de consumenten als op&#13;
veiligheid voor de werkers in de land- en tuinbouw. Aan de doelstelling 'duurzaamheid' zijn&#13;
twee aspecten verbonden, een milieu-aspect en een sociaal-economisch aspect. Het milieuaspect&#13;
houdt een duurzame instandhouding en ontwikkeling in van het (produktie)milieu als&#13;
natuurlijke hulpbron.8&#13;
De Structuurnota landbouw vormt het beleidskader voor de volgende strategienota's van het&#13;
Ministerie van LNV: - de Notitie mestbeleid tweede fase9 (zie punt 3 van dit artikel); -het Plan van aanpak beperking ammoniakemissie van de landbouw 10(zie punt 3 van dit artikel);&#13;
- het Meerjarenplan gewasbescherming" (zie punt 4 van dit artikel);&#13;
- de Nota landinrichting12;&#13;
- het geïntegreerde Structuurschema landbouw, natuur en openluchtrecreatie.13&#13;
De Structuurnota landbouw hangt voorts direct samen met het Natuurbeleidsplan.14 In dit plan&#13;
zijn de maatregelen vastgelegd die moeten leiden tot een duurzame instandhouding, herstel en&#13;
ontwikkeling van natuurlijke en landschappelijke waarden.&#13;
Het NMP(-plus), de Structuurnota landbouw, het Natuurbeleidsplan en de Derde nota&#13;
waterhuishouding vormen in feite een vierluik waarmee inhoud wordt gegeven aan het brede&#13;
milieubeleid.&#13;
3. ONTWIKKELINGEN BINNEN HET MEST- EN AMMONIAKBELEID&#13;
a. Oorzaak en achtergrond&#13;
Duidelijk is dat de ontwikkelingen in de veehouderij naast positieve ook negatieve gevolgen&#13;
hebben. De uitbreiding van de veestapel, met name in de varkens- en pluimveehouderij,&#13;
gedurende de laatste decennia is gepaard gegaan met een sterke toename van de mest- en&#13;
mineralenproduktie (o.a. stikstof, fosfaat en zware metalen als koper, cadmium en zink). De&#13;
toenemende intensivering van de veehouderijproduktie heeft geleid tot een sterk verhoogde&#13;
input van mineralen en zware metalen via krachtvoeders en kunstmeststoffen. De overdosering&#13;
met mineralen en zware metalen heeft zowel voor de landbouw als voor het milieu een aantal&#13;
negatieve gevolgen, zoals een vermindering van de multifunctionaliteit van de bodem, verminderde&#13;
kwaliteit van de gewassen, verontreiniging van grond- en oppervlaktewater.&#13;
Medio jaren tachtig is voorts het probleem van de verzuring manifest geworden. Verzuring leidt&#13;
tot achteruitgang van natuurwaarden, bossterfte en vergrassing van heide. Verzuring wordt&#13;
behalve door ammoniakuitstoot uit mest mede veroorzaakt door emissies van zwaveldioxide en&#13;
stikstofoxiden afkomstig van de industrie, energiecentrales en het verkeer.&#13;
b. Doelstelling&#13;
Bij het mestbeleid is het streven erop gericht om in het jaar 2000 een zogenoemde evenwichtsbemesting&#13;
te hebben bereikt, dat wil zeggen dat er niet meer mest op de grond mag worden&#13;
gebracht dan er door de gewassen aan kan worden onttrokken.&#13;
Teneinde de agrarische sector de kans te geven zich in te stellen op deze einddoelstelling wordt&#13;
via regelgeving, onderzoek, voorlichting en stimulering (subsidies) geleidelijk naar de gewenste&#13;
situatie toegewerkt. Deze fasering heeft tot gevolg dat de overbemesting in de jaren negentig nog&#13;
door zal gaan, zij het in een steeds geringer wordende omvang.&#13;
Bij het beleid ter bestrijding van ammoniakemissie is het streven erop gericht om in het jaar 2000&#13;
een emissiereductie van 70% ten opzichte van 1980 te hebben bereikt. Een reductie van 50%&#13;
wordt thans technisch en economisch haalbaar geacht. Alle inspanningen zullen er echter op&#13;
worden gericht een emissiereductie van 70% in 2000 technisch en economisch haalbaar te doen&#13;
zijn. De aangegeven hoofddoelstellingen zijn vastgelegd in het kader van de parlementaire behandeling&#13;
van de Meststoffenwet15, Wet bodembescherming16 en in de nota van toelichting van het op de&#13;
laatste wet gebaseerde Besluit gebruik dierlijke meststoffen.17 De nieuwste beleidsvoornemens&#13;
liggen thans vast in de Structuurnota landbouw, de Notitie mestbeleid tweede fase en het Plan&#13;
van aanpak beperking ammoniakemissie van de landbouw.&#13;
c. Ontwikkeling en uitbouw van de mestregelgeving.&#13;
De overheid heeft bij de aanpak van de mestproblematiek gekozen voor een gefaseerde&#13;
probleemoplossing via wettelijke regels en een financieel stimuleringsbeleid. De voorbereiding&#13;
hiertoe heeft plaatsgevonden in de eerste helft van de jaren tachtig. Om het probleem van de&#13;
mestoverschotten tijdens de voorbereiding van het wettelijk instrumentarium (Meststoffenwet&#13;
en Wet bodembescherming) niet verder te laten toenemen is vanaf november 1984 de Interimwet&#13;
beperking varkens- en pluimveehouderijen effectief geworden. Deze wet was bedoeld om een&#13;
verdere uitbreiding van de varkens- en pluimveehouderij zo veel mogelijk te voorkomen. Deze&#13;
noodwet had vooral betrekking op de zogenoemde concentratiegebieden.18 Voorts moesten er&#13;
om overgangsrechtelijke redenen uitzonderingsbepalingen in de wet worden opgenomen.19&#13;
Anders dan vaak wordt gehoord, kon de wet dus niet een volledige produktiestop tot effect&#13;
hebben. Mede om deze reden is de toename van de varkens- en pluimveestapel eerst in 1986&#13;
gestabiliseerd.&#13;
Door deze noodwet kon vervolgens op 1 januari 1987 een naadloze aansluiting plaatsvinden&#13;
met de toen inwerkinggetreden Meststoffenwet en de Wet bodembescherming.&#13;
Reeds twee jaren na de totstandkoming van de Meststoffenwet heeft een evaluatie plaatsgevonden&#13;
van de werking van de mestmaatregelen. Het evaluatierapport is op 5 april 1990 aan de&#13;
Tweede Kamer aangeboden.20&#13;
Mede op basis van de resultaten van deze evaluatie is voor de tweede fase van het mestbeleid,&#13;
dat wil zeggen, voor de periode 1991-1995, besloten tot een aantal verscherpingen van de&#13;
mestmaatregelen. Deze liggen vast in de Notitie mestbeleid tweede fase welke op 27 juni 1990&#13;
aan de Tweede Kamer is aangeboden. Tegelijkertijd is een ontwerp-wijziging van het Besluit&#13;
gebruik dierlijke meststoffen gepubliceerd.2' In dit ontwerp worden aanscherpingen van de gebruiksnormen&#13;
(maximale fosfaathoeveelheden per hectare) en de mestuitrijverboden aangekondigd,&#13;
alsmede de fasegewijze invoering van emissie-arme aanwendingstechnieken (zodebemesting,&#13;
mestinjectie, onderwerken van mest).&#13;
De bovenbedoelde nieuwe voorstellen komen in het kort op het volgende neer:&#13;
1. Vanaf 1995 wordt een algemeen geldende wijziging aangebracht in het systeem van de&#13;
maximaal toegestane mestproduktie (mestreferentiehoeveelheden).&#13;
Een mestproducent zal dan niet méér mest mogen produceren dan volgens de gebruiksnormen&#13;
op de eigen landbouwgrond kan worden afgezet dan wel op basis van mestafzetovereenkomsten&#13;
aantoonbaar kan worden afgezet aan derden-gebruikers of mestverwerkingsinrichtingen e.d.&#13;
Aldus wordt er al op het niveau van het individuele bedrijf gewaarborgd dat de mestproduktie is afgestemd op de mogelijkheden voor een milieuhygiënisch verantwoorde afzet daarvan.22&#13;
2. Naast kippen, varkens, rundvee en kalkoenen worden ook eenden, konijnen en pelsdieren&#13;
onder de mestwetgeving gebracht. Voor deze dieren zullen de uitbreidings, vestigings- en ver&#13;
plaatsingsregels van de meststoffenwet gaan gelden alsmede de gebruiksnormen van het Besluit&#13;
gebruik dierlijke meststoffen.&#13;
Teneinde ongewenste anticipatie-effecten te voorkomen zal het referentiepunt voor de&#13;
bepaling van de maximaal toegestane mestproduktie in het verleden liggen, aldus de Notitie&#13;
mestbeleid tweede fase.&#13;
3. In 1991 en 1992 zal in verband met fosfaatverzadiging ca. 60 000-80 000 hectare worden&#13;
aangewezen waar voor bouwland, grasland en snijmaïsgrond de maximaal toegestane fosfaatgift&#13;
in de vorm van dierlijke mest direct wordt teruggebracht tot de&#13;
norm van de evenwichtsbemesting.&#13;
Daarnaast zal in het overige gedeelte van Nederland de fosfaatnorm voor gebruik van dierlijke&#13;
mest op maïsgrond versneld worden aangescherpt.&#13;
4. Het huidige restrictieve Verplaatsingsbesluit Meststoffenwet23 zal worden vervangen door een&#13;
nieuwe regeling voor verplaatsing van mestproduktie. Deze regeling zal meer mogelijkheden&#13;
bieden om mestproduktierechten over te dragen. Daarmee kan de structuur van de varkens-en&#13;
pluimveehouderij worden verbeterd zodat de betrokkenen meer mogelijkheden krijgen om de&#13;
noodzakelijke milieu-investeringen te kunnen opbrengen. In vergelijking met het in 1989&#13;
ingediende Wetsvoorstel verplaatsing mestproduktie24 worden de volgende beperkingen voor&#13;
gesteld:&#13;
- een verwerver kan alleen extra mestproduktierechten verwerven als deze vooraf aantoont dat&#13;
hij de aldus te produceren mest volgens de gebruiksnormen op zijn eigen land kan afzetten dan&#13;
wel dat de mest op basis van mestafzetovereenkomsten aan derden-gebruikers of mestverwer&#13;
kingsinrichtingen kan worden afgezet;&#13;
- de hoeveelheid overgedragen mestproduktierechten wordt steeds gekort met 30%;&#13;
- het zal verboden zijn om te verplaatsen naar bepaalde mestconcentratiegebieden.&#13;
5. Naast de huidige mestoverschotheffing zal in de Meststoffenwet een nieuwe heffing worden&#13;
geïntroduceerd. Deze heffing is gericht op de financiering van de kosten van de bestrijding van&#13;
ammoniakemissie.&#13;
Deze nieuwe maatregelen zullen moeten worden geflankeerd door het totstandkomen van&#13;
voldoende mestverwerkingscapaciteit.&#13;
De Tweede Kamer heeft op 10 september jl. met deze nieuwe voornemens ingestemd. Deze&#13;
voornemens zullen thans dus in concrete regelgeving moeten worden omgezet.&#13;
4. ONTWIKKELINGEN BINNEN HET GEWASBESCHERMINGSBELEID&#13;
a. Oorzaak en achtergrond&#13;
Het grootschalige gebruik van bestrijdingsmiddelen baart zorgen. In de eerste plaats is er vrees voor aantasting van de kwaliteit van ons milieu, onze natuur, ons voedsel en drinkwater. Ook&#13;
bestaat op basis van toenemende kennis bezorgdheid voor de gezondheid van de consument en&#13;
de toepassers van bestrijdingsmiddelen.&#13;
In de tweede plaats is er ook landbouwkundig alle reden om het bestrijdingsmiddelengebruik&#13;
terug te dringen. Dit met het oog op het feit dat deze middelen hun effectiviteit lijken te verliezen.&#13;
Gewezen zij hier op resistentieproblemen en versnelde afbraak van bestrijdingsmiddelen door&#13;
micro-organismen. Dit kan leiden tot toenemende kosten voor de ondernemer en tot problemen&#13;
bij de export van het Nederlandse produkt naar het buitenland.&#13;
Ten derde dwingen importeisen van andere landen de Nederlandse agrarische produktie in de&#13;
richting van een maximale fytosanitaire kwaliteit en minimale residuen van bestrijdingsmiddelen.&#13;
b. Doelstelling&#13;
Het op 28 augustus 1990 gepubliceerde Meerjarenplan gewasbescherming is erop gericht dat in&#13;
het jaar 2000 de agrarische bedrijfsvoering (teelt, handel en afzet) en het beheer van de groene&#13;
ruimten voldoen aan de eisen van een optimale gewasbescherming.&#13;
Het bestrijdingsmiddelenverbruik in Nederland moet dan zijn gehalveerd. Daarbij moet&#13;
maximaal gebruik worden gemaakt van mens- en milieuvriendelijke gewasbeschermingsmethoden&#13;
die passen in duurzame en rendabele landbouwsystemen. Zowel de gevoeligheid voor&#13;
ziekten en plagen als de structurele afhankelijkheid van chemische middelen moeten dan zijn&#13;
verminderd.&#13;
Het Meerjarenplan gewasbescherming past in de kaders van de Structuurnota landbouw, het&#13;
Natuurbeleidsplan en de Derde nota Waterhuishouding.&#13;
De taakstellingen van het Meerjarenplan gewasbescherming hebben betrekking op de perioden&#13;
1990-1995 en 1995-2000.&#13;
De taakstelling voor vermindering van de totale omvang van het verbruik bedraagt voor het&#13;
jaar 1995 ruim 35 procent en voor het jaar 2000 ten minste 50 procent van het huidige&#13;
bestrijdingsmiddelenverbruik.&#13;
Alle agrarische produktiesectoren zullen een bijdrage moeten leveren aan deze reductie.25&#13;
c. Regelgeving&#13;
In 1962 is de Bestrijdingsmiddelenwet 1962 in de plaats getreden van de Wet bestrijdingsmiddelen&#13;
en meststoffen.26 De Bestrijdingsmiddelenwet 1962 heeft tot doel de handel en het gebruik&#13;
van bestrijdingsmiddelen te reguleren. Deze regulering is gericht op zowel de deugdelijkheid van&#13;
de middelen voor het doel waarvoor ze bestemd zijn (kwaliteit van gewassen) als ter bescherming&#13;
van de mogelijk schadelijke nevenwerkingen ervan (milieu, volksgezondheid, arbeidsbescherming&#13;
en voedselvoorziening).&#13;
In 1975 is de wet met het oog op de bescherming van het milieu belangrijk aangevuld.&#13;
Naast de bovenbedoelde aanscherping van de toelatingsnormen van bestrijdingsmiddelen,&#13;
zullen mede op basis van de Bestrijdingsmiddelenwet 1962 de volgende maatregelen worden&#13;
gerealiseerd27:&#13;
- verplicht spuitbrevet voor de toepassing van bestrijdingsmiddelen;&#13;
- kwaliteitseisen en verplichte onderhoudskeuring van toedieningsapparatuur;&#13;
- receptverstrekking van grondontsmettingsmiddelen onder voorwaarden; - aanscherping gebruiksvoorschriften;&#13;
- instelling bestemmingsheffing op bestrijdingsmiddelen;&#13;
- verhoging van tarieven voor de beoordeling van de toelaatbaarheid van bestrijdingsmiddelen;&#13;
- instelling van een verkoop- en verbruiksregistratie.&#13;
Ook zullen waar nodig via de Plantenziektewet en de Zaaizaad- en Plantgoedwet stringentere&#13;
eisen worden gesteld aan de gezondheidstoestand van plantaardig materiaal.28 Ook via de Wet&#13;
verontreiniging oppervlaktewater, de Hinderwet en de Wet bodembescherming zullen in&#13;
bepaalde gevallen maatregelen kunnen worden getroffen die hun effect hebben op het&#13;
bestrijdingsmiddelengebruik door agrarische ondernemers.29&#13;
5. ENKELE ONTWIKKELINGEN BINNEN HET NATUURBELEID&#13;
Schoon water, een schone lucht en een schone bodem zijn, hoe essentieel ook, niet voldoende&#13;
om de omgeving voor de mens tot een echte leefomgeving te maken. Hiertoe behoren ook natuuren&#13;
landschapswaarden en wilde plante- en diersoorten. De achteruitgang van het aantal planten&#13;
en dieren in ons land zet zich echter nog steeds voort. Dit geldt niet alleen voor zeldzame soorten&#13;
maar er is sprake van een algehele achteruitgang. Ook in het landschap zijn ingrijpende&#13;
wijzigingen vast te stellen. Het eigen karakter van onze landschappen vervaagt. De herkenbaarheid&#13;
van cultuurhistorisch bepaalde landschapsstructuren en -patronen vermindert.30 De&#13;
instandhouding en ontwikkeling van een rijke en gevarieerde natuur in ons dichtbevolkte land is&#13;
dan ook één van de belangrijke opgaven van onze generatie, aldus het op 11 juni jl. uitgebrachte&#13;
Natuurbeleidsplan.31&#13;
Als hoofddoel voor het natuurbeleid geldt de duurzame instandhouding, het herstel en de&#13;
ontwikkeling van natuurlijke en landschappelijke waarden. Dit hoofddoel geldt natuurlijk&#13;
primair voor de Nederlandse situatie, maar geldt in het algemeen ook voor het internationale&#13;
natuurbeleid zoals dat vanuit Nederland wordt gevoerd.&#13;
Binnen dit hoofddoel streeft de regering ernaar zowel de algemene als de bijzondere natuur- en&#13;
landschapswaarden te bevorderen. Dat zal gebeuren in samenwerking met de andere overheden.&#13;
Zoals in het Natuurbeleidsplan is vastgelegd, kent het nationaal natuurbeleid een zevental&#13;
hoofdlijnen van beleid. Het is de bedoeling dit beleid binnen circa 30 jaren te realiseren. Enkele&#13;
van deze hoofdlijnen zijn kort aangeduid de volgende32:&#13;
- prioriteit van rijkszijde voor duurzaam behoud, herstel en ontwikkeling van nationaal en&#13;
internationaal belangrijke ecosystemen binnen een ruimtelijk stabiele ecologische hoofdstruc&#13;
tuur;&#13;
- prioriteit van rijkszijde voor de instandhouding van aardkundige, cultuurhistorische en&#13;
belevingswaarden van gebieden met specifieke landschappelijke waarden;&#13;
- de instandhouding en het herstel van een zo natuurlijk mogelijke verscheidenheid van in het&#13;
wild levende plante- en diersoorten;&#13;
- vergroting van het draagvlak voor natuur(beleid) binnen de samenleving.&#13;
De verdere ontwikkeling van het hier aan de orde zijnde natuur- en soortenbeschermingsbeleid&#13;
zal mede worden gebaseerd op de op handen zijnde herziening van de Natuurbeschermingswet&#13;
en de op handen zijnde nieuwe Flora- en faunawet.33 6. DE KEERZIJDE: LANDBOUW EN VISSERIJ ALS SLACHTOFFER VAN MILIEUVERVUILING&#13;
In de discussies over de plaats van de landbouw in ons milieu wordt de landbouw vaak alleen&#13;
gezien als veroorzaker van milieuverontreiniging. Hier wordt dan gewezen op de consequenties&#13;
van overmatig gebruik van bestrijdingsmiddelen en meststoffen. Steeds duidelijker echter wordt&#13;
de rol die de landbouw en visserij speelt als slachtoffer van milieuverontreiniging. In&#13;
toenemende mate blijken de landbouwgronden en wateren vervuild met stoffen die de&#13;
kwaliteit van de aanwezige gewassen, dieren (vissen) negatief beïnvloeden, bijvoorbeeld door&#13;
lucht- of bodemverontreiniging.&#13;
Te denken valt onder meer aan de Broekpolder, de omgeving van de Volgermeerpolder,&#13;
Brabantse Kempen en, recentelijk, het gebied ten noorden van Rotterdam en Zaanstad. In de&#13;
genoemde gevallen gaat het om verontreiniging door havenslib, vuilstort, diffuse verspreiding&#13;
van cadmium en verontreiniging door dioxine.34 In dergelijke gevallen bestaat de kans dat&#13;
gewassen en dieren gevaarlijke stoffen opnemen in een zodanige hoeveelheid dat consumptie&#13;
daarvan door mens en dier schadelijk is. In sterk verontreinigde wateren kan eenzelfde probleem&#13;
zich voordoen met vis, schaal- en schelpdieren die daar gevangen worden (bijvoorbeeld pcb's&#13;
in paling).&#13;
Indien het niveau van verontreinigende stoffen in landbouwprodukten de volksgezondheidsnormen&#13;
overschrijdt, kan de ongestoorde voortbrenging van kwalitatief goede agrarische produkten&#13;
en vooral de afzet daarvan, worden geschaad.&#13;
De regelgeving is op dit punt echter versnipperd zodat tot nu toe een op deze problematiek&#13;
gericht duidelijk wettelijk kader ontbreekt. Tevens ontbreken er mogelijkheden om voorzieningen&#13;
te treffen bij verontreiniging van produkten met een andere oorzaak dan milieuverontreiniging.&#13;
Hier kan worden gedacht aan fouten in een produktieproces waardoor slechte produkten op&#13;
de markt komen, zoals onlangs bleek toen grote hoeveelheden lood in diervoeders terecht&#13;
kwamen.&#13;
Op het Ministerie van LNV wordt thans een wijziging van de Landbouwkwaliteitswet35&#13;
voorbereid waarmee adequate maatregelen mogelijk worden om bij verontreiniging van produkten&#13;
in een zo vroeg mogelijk stadium in te kunnen grijpen, bijvoorbeeld door teeltbeperkingen&#13;
en vangstverboden.&#13;
Voorts kan de vraag worden gesteld in hoeverre het noodzakelijk is om in voorkomende&#13;
verontreinigingsgevallen tot sanering van de landbouwgrond over te gaan. Tot nu toe blijkt er&#13;
in de praktijk dat binnen de landelijke gebieden niet of nauwelijks tot sanering van gronden wordt&#13;
overgegaan. Hoe moet bijvoorbeeld worden gehandeld als volgens de Leidraad bodemsanering36&#13;
een bodemverontreiniging niet saneringswaardig is, maar de van de grond afkomstige produkten&#13;
wel (ernstig) gevaar (kunnen) opleveren.&#13;
Dit laatste punt komt ook aan de orde in de memorie van toelichting bij het wetsvoorstel&#13;
strekkende tot de inbouw van een saneringsregeling in de Wet bodembescherming.37 Blijkens de&#13;
memorie van toelichting is over deze problematiek een interdepartementale 'Werkgroep aanpak&#13;
bodemverontreiniging in het landelijk gebied' ingesteld. Deze werkgroep zal binnenkortrapport&#13;
uitbrengen.38 7. SLOTWOORD&#13;
In dit artikel konden slechts enkele aspecten worden aangeduid. Duidelijk mag echter zijn dat&#13;
zowel de reeds doorgevoerde als de voor de jaren negentig voorgenomen beleidsombuigingen&#13;
niet gering zijn; sterker nog, er is naar mijn mening sprake van een grote uitdaging. Een uitdaging,&#13;
niet alleen voor de verantwoordelijke ministeries, niet alleen voor het landbouwbedrijfsleven en&#13;
ook niet alleen voor de 'handhavers' zoals de controlerende instanties en het Openbaar&#13;
Ministerie, maar een uitdaging voor alle betrokkenen gezamenlijk. Gelet op de verschillende&#13;
verantwoordelijkheden zal deze uitdaging naar mijn mening tot een goed einde kunnen worden&#13;
gebracht, maar daarvoor is bij alle betrokkenen wel een maximale inspanning en wederzijds&#13;
begrip nodig.&#13;
Van groot belang daarbij is ook dat voor het uitgezette beleid bij de feitelijke uitvoerders&#13;
daarvan, dus bij de agrariërs zelf, een redelijk draagvlak bestaat. Via flankerend beleid zoals&#13;
fasering, stimulering en voorlichting zal ook daaraan voortdurend moeten worden gewerkt.&#13;
Vooral dan is de uitdaging het meest perspectiefvol.&#13;
Wellicht dat over tien jaren in een volgend themanummer de balans kan worden opgemaakt.</content><legacyfootnotes>1. Gewezen zij hier op de uitbouw van de Bestrijdingsmiddelenwet 1962 in rechtstreeks verband met het milieu in&#13;
1975 (Stb 381); ook werden in de jaren zeventig de eerste ontwerpen voor de nieuwe Meststoffenwet en de&#13;
Wet bodembescherming voorbereid. Overigens kwamen de volgende wetten gericht op de gebieds- en soortenbescherming&#13;
al (veel) eerder tot stand: de Natuurschoonwet (in 1928); de Natuurbeschermingswet (in&#13;
1968); de Boswet (in 1961); de Vogelwet (in 1936); de Jachtwet (in 1954). In 1975 kwam de Wet bedreigde&#13;
uitheemse diersoorten tot stand. Ook kwam in 1975 de Nota betreffende de relatie landbouw en natuur- en landschapsonderhoud&#13;
tot stand; deze zogenoemde Relatienota was de basis voor de Beschikking beheersovereenkomsten&#13;
1977 (thans: Regeling Beheersovereenkomsten 1988).&#13;
2. Zie voor het groeiproces binnen de landbouw bijvoorbeeld:&#13;
P.C. van der Nooit, Inleiding tot de landhuishoudkunde, Haarlem 1969; L.Noordegraaf, De agrarische&#13;
geschiedenis van Nederland, Staatsuitgeverij 1986.&#13;
3. Zie noot 1. Zie voorts de systematische behandeling van de (moderne) milieuwetten door W. Brussaard c.s.,&#13;
Milieurecht, Zwolle 1989.&#13;
4. Dit wordt impliciet verwoord door de toenmalige minister van VROM, de heer Winsemius, tijdens de&#13;
mondelinge behandeling van de Interimwet beperking varkens- en pluimveehouderijen (UCV van 26 novem&#13;
ber 1984).&#13;
5. Op 25 mei 1989, respectievelijk 14 juni 1990, aan de Tweede Kamer aangeboden.&#13;
6. Citaat gebaseerd op Regeerakkoord, kamerstukken II, 1989/1990, 21 132, nr.9.&#13;
7. Deze regeringsbeslissing is op 3 juli 1990 aan de Tweede Kamer aangeboden.&#13;
8. Zie blz. 63 van de Structuurnota landbouw.&#13;
9. Op 27 juni 1990 aan de Tweede Kamer aangeboden; Kamerstukken II, 1989/1990, 21 052, nr. 3.&#13;
10. Deze regeringsbeslissing is op 25 oktober 1990 aan de Tweede Kamer aangeboden; Kamerstukken II, 1990/&#13;
1991, 18 225, nr.43.&#13;
11. Het beleidsvoornemen hiervan is op 28 augustus 1990 aan circa 40 adviesorganen voorgelegd.&#13;
12. In voorbereiding.&#13;
13. In voorbereiding.&#13;
14. Deze regeringsbeslissing is op 11 juni 1990 aan de Tweede Kamer aangeboden.&#13;
15. Stb. 1986, 598.&#13;
16. Stb. 1986, 374.&#13;
17. Stb. 1987, 114.&#13;
18. Gebieden met een relatief hoge mestproduktie; zie de bijlage bij de Interimwet.&#13;
19. Zie de artikelen 1, tweede en vierde lid; 2, derde lid; 3.&#13;
20. Kamerstukken II, 1989/1990, 21 502, nrs. 1-2.&#13;
21. Stort. 1990, 125.&#13;
22. Zoals het voorstel thans door het Ministerie van LNV is gepresenteerd gaat het dan om jaarlijks vast te&#13;
stellen mestproduktiequota, al naar gelang de individuele mogelijkheden tot mestafzet. Op basis van de&#13;
Meststoffenwet zal dan over een adequaat handhavings-instrumentarium moeten worden beschikt. Mede om&#13;
deze reden heeft het Ministerie van LNV de juridische faculteit van de Rijksuniversiteit Utrecht een onder&#13;
zoeksopdracht verstrekt in verband met de mogelijke inbouw in de Meststoffenwet van specifieke handhavingsinstrumenten.&#13;
Het rapport van de RUU is in november jl. gepubliceerd.&#13;
23. Stb. 1987, 171.&#13;
24. Kamerstukken II, 1988/1989, 21 114, nrs.1-2.&#13;
25. Zie de als bijlagen bij het Meerjarenplan gevoegde sectorplannen&#13;
26. Stb. 1947, H 123.&#13;
27. Zie blz. 99-102 van het Meerjarenplan.&#13;
28. Zie blz. 102-103 van het Meerjarenplan.&#13;
29. Zie noot 28.&#13;
30. Zie blz. 17-32 van het Natuurbeleidsplan.&#13;
31. Zie blz. 218 van het Natuurbeleidsplan.&#13;
32. Zie blz. 78-119 van het Natuurbeleidsplan.&#13;
33. Het voorontwerp van de herziening van de Natuurbeschermingswet is in juli 1988 aan een aantal adviesin&#13;
stanties voorgelegd; het voorontwerp Flora- en faunawet is in december 1987 voor advies voorgelegd.&#13;
34. Zie ook Bodemverontreiniging in het landelijk gebied, Rapportenreeks nr. 7, 1989, van de directie NMF&#13;
(LNV).&#13;
35. Stb. 1971, 371.&#13;
36. Dit is een van het Ministerie van VROM afkomstige leidraad ten behoeve van de toepassing van de&#13;
Interimwet bodemsanering.&#13;
37. Kamerstukken II 1989/1990, 21 556, nr. 3.&#13;
38. Zie hoofdstuk III, paragraaf 2.2 van de memorie van toelichting.&#13;
</legacyfootnotes><footnotes><footnote/></footnotes><auteurs>Mr. A.G. Walsweer</auteurs><published>1990-12-01 00:00:00</published><modified>1990-12-01 00:00:00</modified><editiondate>1990-12-01</editiondate><htmlpath>https://denhollander.info/artikel/6236</htmlpath></article>
</articles></edition>