<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2012</searchword><id>10234</id><udhid>UDH:TvAR/10234</udhid><titel>Het vernieuwdehuwelijksvermogensrecht voor de agrarische praktijk</titel><searchwords><searchword>TvAR 11/2012</searchword><searchword>UDH:TvAR/10234</searchword></searchwords><attachments><attachment><name>TvAR2012_11_02_Het_vernieuwde.pdf</name><extention>pdf</extention><url>https://denhollander.info/download/8814/ci</url></attachment></attachments><inleiding>1. Inleiding&#13;
De meeste agrarische bedrijven zijn nog steeds familiebe­drijven. Kennis van het familievermogensrecht is voor de agrarische praktijk dan ook van groot belang. Die kennis is niet alleen onontbeerlijk bij een bedrijfsopvolging, maar ook bij huwelijk en echtscheiding van de agrarische ondernemer. Al eerder is in dit tijdschrift aandacht besteed aan de gevol­gen van het nieuwe erfrecht voor de agrarische praktijk.1 Gedegen kennis van het huwelijksvermogensrecht maakt het mogelijk op het gebied van het huwelijksvermogensrecht re­gelingen te treffen tussen de ondernemer en zijn echtgenote die recht doen aan de belangen van beiden en die ervoor zor­gen dat de continuïteit van het familiebedrijf niet in gevaar komt bij een echtscheiding. Deze bijdrage biedt in algeme­ne zin een overzicht van de vernieuwingen in het huwelijks­vermogensrecht per 1 januari 2012. Bijzondere aandacht is er voor de nieuwe regels inzake vergoedingen, waarvan de praktische toepassing niet altijd even eenvoudig is. In een vervolg op deze bijdrage zal ik voor de agrarische praktijk bijzondere situaties bespreken.&#13;
</inleiding><content>2. Wet aanpassing wettelijke gemeenschap van goederen&#13;
Op 1 januari 2012 is de Wet aanpassing wettelijke gemeen­schap van goederen2 in werking getreden. Deze wet vormt de derde tranche van de modernisering van het huwelijks­vermogensrecht. De aanzet daartoe vormde een toezeg­ging van staatssecretaris Cohen tijdens de behandeling van het wetsvoorstel tot invoering van het geregistreerd partner­schap in 1996.3 De eerste tranche en tweede tranche zijn al eerder wet geworden.4 De parlementaire behandeling van wetsvoorstel 28 867 dat ten grondslag ligt aan de Wet aan­passing wettelijke gemeenschap van goederen heeft veel tijd in beslag genomen. Wetsvoorstel 28 867 is al op 7 mei 2003 ingediend bij de Tweede Kamer. Op 1 januari 2012 is ook de reparatiewet in werking getreden.5 Een vierde tranche waar­in een bevoegdheid van de rechter tot correctie op billijk­heidsgronden van het huwelijksvermogensregime was voor­zien is voorlopig van de baan.6 Wetsvoorstel 28 867 heeft in de literatuur tot verhitte discussies geleid.7&#13;
Het uitgangspunt van wetsvoorstel 28 867 is de handhaving van een gemeenschap van goederen als hoofdstelsel (art. 1:93) met een beperking van de omvang daarvan. Het oor­spronkelijke voorstel sloot erfrechtelijke verkrijgingen en giften uit van de gemeenschap van goederen en bood de mo­gelijkheid ten huwelijk aangebrachte goederen en schulden van boedelmenging uit te sluiten door vermelding in een no­tariële of onderhandse en geregistreerde akte. De Tweede Nota van Wijziging8, die aan aantal belangrijke wijzigingen bracht ten opzichte van het oorspronkelijke wetsvoorstel, liet die laatste mogelijkheid vallen. Tot slot sneuvelde ook het voorstel erfrechtelijke verkrijgingen en giften niet in de gemeenschap te laten vallen.9 De Wet aanpassing wettelijke gemeenschap van goederen doet zijn naam uiteindelijk geen eer aan. De regeling omtrent de wettelijke gemeenschap van goederen blijft in grote lijnen hetzelfde. De voorziene en door velen, ook de regering, gewenste invoering van een veel beperktere gemeenschap is niet gerealiseerd.&#13;
Wat brengt de nieuwe wet dan wel? Een korte opsomming van de belangrijkste wijzigingen: &#13;
––een bepaling over het recht op informatie (art. 1:8310); &#13;
––een regeling over vergoedingen tussen echtgenoten (art. 1:87, 95, 96, 96a en 96b); &#13;
––aanvullingen op de regeling inzake de omvang van de gemeenschap (art. 1:94); &#13;
––een bepaling over zaaksvervanging (art. 1:95); &#13;
––wijziging van de regeling over bestuur (art. 1:97); &#13;
––vervroeging datum ontbinding van de gemeenschap bij echtscheiding en scheiding van tafel en bed (art. 1:99); &#13;
––een wijziging van de bepaling over aansprakelijkheid voor gemeenschapsschulden bij ontbinding van de gemeenschap (art. 1:102); &#13;
––afschaffing van de rechterlijke goedkeuring bij het maken of wijzigen van huwelijkse voorwaarden tij­dens huwelijk (art. 1:119 vervalt). &#13;
––vervallen van de wettelijke regeling inzake de beperk­te gemeenschap van vruchten en inkomsten en winst en verlies, die in het verleden vooral in de agrarische praktijk nog wel gebruikelijk waren (art. 1:122-128 vervallen). &#13;
Deze wijzigingen betreffen de titels 6, 7 en 8 van boek 1 van het Burgerlijk Wetboek. Daarnaast is ook art. 61 Faillisse­mentswet gewijzigd. &#13;
3. Art. 1:83: inlichtingen verschaffen &#13;
Art. 1:83 bepaalt dat echtgenoten elkaar desgevraagd inlich­tingen verschaffen over het door hun gevoerde bestuur en over de stand van hun goederen en schulden. Deze bepaling komt inhoudelijk overeen met het vervallen art. 1:98 dat al­leen van toepassing was bij het bestaan van een gemeen­schap van goederen. Het nieuwe art. 1:83 geldt voor alle echtgenoten en is dwingend recht. Naar valt te verwachten zal op dit artikel vooral bij echtscheiding een beroep worden gedaan. Dat kan in elk geval zolang het huwelijk nog niet is ontbonden. Ook als het huwelijk al is ontbonden, maar de vermogensrechtelijke afwikkeling, al dan niet in een pro­cedure voor de rechter, nog niet is afgerond, kan naar mijn idee op deze bepaling nog een beroep worden gedaan. Het moet dan gaan over het bestuur en de stand van de goederen en schulden tijdens huwelijk. &#13;
Het verschaffen van inlichtingen is niet alleen van belang bij het bestaan van een gemeenschap van goederen of de uit­voering van verrekenbedingen, maar ook voor de vergoe­dingsrechten van art. 1:87 en de draag- en fourneerplicht voor de kosten van de huishouding van art. 1:84. Voor ver­rekenbedingen verplichten art. 1:138 lid 2 en 143 echtgeno­ten tot het doen van een jaarlijkse opgave van te verrekenen inkomsten en vermogen en een beschrijving van te verreke­nen vermogen. Voor ex-echtgenoten die in een gemeenschap van goederen gehuwd waren geldt titel 7 van boek 3 BW en zullen redelijkheid en billijkheid meebrengen dat zij elkaar over en weer informeren (art. 3:166 lid 3 en 6:2). &#13;
Wat te doen indien een echtgenoot blijft weigeren inlichtin­gen te verschaffen? Te denken valt aan een verzoek aan de rechter op grond van art. 1:83 of aan een vordering in kort geding te bepalen dat de inlichtingen moeten worden ver­schaft op verbeurte van een dwangsom. Bestaat tussen de echtgenoten een gemeenschap van goederen, dan kan de an­der opheffing van die gemeenschap verzoeken (art. 1:109). Denk ook aan art. 3:15j: deelgenoten in een gemeenschap kunnen ten aanzien van de boekhouding van de gemeen­schap openlegging van boeken, bescheiden en andere gege­vensdragers vorderen, voor zover zij daarbij een rechtstreeks en voldoende belang hebben. Deze bepaling geldt in elk ge­val voor een ontbonden huwelijksgemeenschap en kan naar mijn idee ook toepassing vinden op een niet ontbonden hu­welijksgemeenschap. Ook art. 843a Rv kan in deze situatie goede diensten bewijzen. Bij de verdeling van een (ontbon­den huwelijks)gemeenschap bestaat de mogelijkheid te vor­deren dat de verdeling aanvangt met een boedelbeschrijving (art. 3:194 lid 1 en 671vv Rv). Wie goederen verzwijgt loopt het risico zijn aandeel in dat goed te verbeuren (art. 3:194 lid 2) of te worden verplicht de gehele waarde daarvan aan de andere echtgenoot te vergoeden (art. 1:135 lid 3). Ook processueel kan degene die zwijgt waar hij moet spreken zijn neus stoten aan art. 21 Rv: worden de voor de beslissing van de rechter van belang zijnde feiten niet naar volledige waarheid aangevoerd, dan kan deze daaruit de gevolgtrek­king maken die hij geraden acht. &#13;
Art. 1:83 houdt geen verplichting tot het doen van reke­ning en verantwoording in. De art. 771 en volgende Rv zijn dan ook niet van toepassing. Zie HR 3 december 1971, NJ 1972,338 met noot EAAL.11 Zie in het kader van de verre­kenbedingen ook nog art. 1:138 lid 1 BW: de ene echtge­noot is aan de ander geen verantwoording over het bestuur van zijn goederen schuldig. Een verplichting tot het doen van rekening en verantwoording bestaat wel in de door de wet aangegeven gevallen. Laat een echtgenoot het bestuur over zijn goederen over aan de ander, dan bepaalt art. 1:90 dat tussen hen de bepalingen omtrent opdracht van overeen­komstige toepassing zijn en verplicht art. 7:403 tot het af­leggen van rekening en verantwoording. Is de huwelijks­gemeenschap ontbonden, dan zijn de bepalingen van titel 7 van boek 3 BW van toepassing en biedt art. 3:173 de basis voor rekening en verantwoording. &#13;
10. Alle wetsartikelen die zonder nadere aanduiding zijn ver­meld zijn uit het Burgerlijk Wetboek. &#13;
11. HR 3 december 1971, NJ 1972, 338: De verplichting tot het doen van rekening en verantwoording, waarop boek III, titel 5, Rv betrekking heeft, onderstelt een rechtsver­houding tussen partijen krachtens welke de een jegens de ander verplicht is zich omtrent de behoorlijkheid van enig vermogensrechtelijk beleid te rechtvaardigen. Zodanige verplichting bestaat niet tussen in gemeenschap van goe­deren gehuwde echtgenoten. Dezen zijn sedert 1 januari 1957, zolang de gemeenschap bestaat, in het algemeen jegens elkander verplicht de nodige inlichtingen te geven omtrent de stand van de goederen en schulden der gemeen­schap en het daarover gevoerde bestuur. Na ontbinding der gemeenschap zijn zij verplicht mede te werken tot het tot stand komen van een boedelbeschrijving door het doen van opgaven, die binnen hun vermogen zijn gelegen en tot dat doel van belang kunnen zijn, waartoe mede kunnen behoren inlichtingen met betrekking tot het verleden. Deze verplichtingen zijn echter niet gelijk te stellen met de ver­plichting tot rekening en verantwoording in de zin van art. 771 Rv. &#13;
(vergoedingsvordering naar evenredigheid op de voet van art. 87 lid 2 en 3). &#13;
In de Memorie van Toelichting bij wetsvoorstel 28 867 schrijft de minister dat de nominalistische visie in het hu­welijksvermogensrecht over het algemeen als onbillijk wordt ervaren en in de literatuur sterk is bekritiseerd en ver­volgt dan: ‘Met art. 87 van het wetsvoorstel wordt beoogd de hoogte van de vergoedingsvordering te koppelen aan de waarde van het daarmee aangeschafte goed: de vergoeding beloopt dan een deel van de waarde op het tijdstip van vol­doening, evenredig aan het aandeel, afkomstig uit het ver­mogen van de andere echtgenoot, in de tegenprestatie waar­voor het goed is verkregen (tweede lid). Daarmee wordt bewerkstelligd dat de tot de vergoedingsvordering gerech­tigde echtgenoot economisch – zowel in positieve als in ne­gatieve zin – participeert in de waardeontwikkeling van het aangeschafte goed.’18 En iets verder: ‘Verwezen wordt (…) naar art. 136, eerste lid, van het wetsvoorstel verrekenbe­dingen, dat van hetzelfde uitgangspunt uitgaat. Een en an­der brengt met zich dat over de hele linie van het huwelijks­vermogensrecht de zogenaamde beleggingsvisie, die uitgaat van het in economische zin medegerechtigd zijn, bij wijze van regelend recht uitgangspunt is.’19 Eerder liet de minister de Raad van State al weten: ‘De bijzondere verhouding van de echtgenoten onderling, die lotsverbondenheid impliceert, vormt de achtergrond voor het verlaten van dit stelsel in het huwelijksvermogensrecht.’20 &#13;
Het uitgangspunt van het wetsvoorstel is breed aanvaard. Op de uitwerking is veel kritiek geoefend die in de kern erop neerkomt dat de regeling lang niet altijd praktisch uit­voerbaar is en kan leiden tot onbillijke uitkomsten. Die kri­tiek is gebleven, ook nadat in de Tweede Nota van Wijziging de bij het oorspronkelijke wetsvoorstel nog ontbrekende le­den 3 tot en 5 aan art. 87 alsmede art. 96a en 96b zijn toe­gevoegd21 en in de Memorie van Antwoord in de Eerste Kamer22 een achttal rekenvoorbeelden is gegeven ter verdui­delijking van de werking van artikel1:87 en de verhouding van dit artikel tot art. 1:136 nader is geschetst. &#13;
Nu het wetsvoorstel wet is geworden zal een bespreking van de kritiek op het uitgangspunt achterwege blijven. Ik zal in het vervolg de uitwerking van de nieuwe regeling inzake de vergoedingsrechten schetsen en daarbij zo nodig aan de hand van rekenvoorbeelden niet alleen ruim aandacht beste­den aan de uitvoering, maar ook aan de moeilijkheden die daarbij kunnen rijzen. Waar ik spreek van art. 1:87 is daar­mee telkens ook bedoeld de toepassing van dit artikel bij de wettelijke gemeenschap van goederen via art. 1:95, 1:96 en 1:96b. &#13;
In de rechtspraktijk (notariaat, advocatuur en rechterlij­ke macht) vindt art. 1:87 in concrete gevallen toepassing en moet in concrete gevallen recht worden gedaan. Al in de Memorie van Toelichting betuigt de minister zijn instem­ming met het commentaar van de Nederlandse Orde van Ad­vocaten dat toepassing lang niet altijd eenvoudig zal zijn, dat vergoedingsperikelen bij de vaststelling van de hoogte van de vergoedingsplicht wel altijd zullen blijven bestaan en dat een pasklare oplossing hiervoor niet mogelijk lijkt, maar steeds gezocht moet worden in een redelijke toepassing van de beleggingsvisie.23 Anders gezegd: waar de letter van art. 87 niet leidt tot een eenvoudige en billijke oplossing moet de geest van de beleggingsvisie inspiratie bieden voor een redelijke oplossing, zodat ook werkelijk recht wordt gedaan. Waar nodig zal ik deze geest bezweren en oproepen. &#13;
Ontstaan en omvang vergoeding &#13;
Op het eerste oog zijn de regeling van art. 1:87 en de toepas­sing daarvan eenvoudig en onproblematisch. &#13;
1. Allereerst bij uitsluiting van gemeenschap van goe­deren. Indien (a) een echtgenoot een goed verkrijgt of (b) een schuld ter zake van een goed van een echtge­noot wordt voldaan ten laste van het vermogen van de andere echtgenoot, ontstaat voor de ene echtgenoot een plicht tot vergoeding (art. 1:87 lid 1). &#13;
2. Vervolgens bij gemeenschap van goederen. &#13;
a. Indien een goed wordt verkregen dat tot de gemeenschap gaat behoren en de tegenprestatie komt deels ten laste van het eigen vermogen van een echtgenoot, ontstaat er een vergoedingsrecht voor die echtgenoot jegens de gemeenschap (art. 1:95 lid 2). &#13;
b. Indien een goed wordt verkregen dat tot het eigen vermogen van een echtgenoot gaat behoren en de tegenprestatie komt deels ten laste van de gemeenschap, ontstaat er een vergoedingsrecht voor de gemeenschap op die echtgenoot (art. 1:95 lid 1). &#13;
c. Indien schulden van de gemeenschap worden voldaan ten laste van het eigen vermogen van een echtgenoot en omgekeerd ontstaan er over en weer verplichtingen tot vergoeding (reprises en recompenses; art. 1:96 lid 3 en 4). &#13;
De omvang van de vergoeding is een gedeelte van de waar­de van het goed op het tijdstip waarop de vergoeding wordt voldaan (art. 1:87 lid 2). &#13;
a. Omvang vergoeding bij verkrijging ten laste eigen vermogen van de ander &#13;
b. De omvang van deze vergoeding is evenredig aan het aandeel van de ander in de totale tegenprestatie die voor dat goed is voldaan en wordt berekend in de waarde van het goed op het moment dat de vergoeding wordt voldaan (art. 1:87 lid 2 onder a). &#13;
c. Omvang vergoeding bij aflossing schuld voor goed van de ander &#13;
d. Is afgelost op een schuld ter zake van het goed van een ander dan wordt de omvang van de vergoeding anders bepaald. Zij moet dan volgens de nieuwe wettelijke regeling (art. 1:87 lid 2 onder b) worden be­rekend in de waarde van het goed op het moment van de vergoeding op het volgende aandeel: een breuk met als teller het bedrag van de aflossing en als noemer de waarde van het goed op het tijdstip van aflossing. &#13;
De minister geeft in de Memorie van Toelichting eenvoudig rekenvoorbeelden van zowel (a) als (b). &#13;
a. A stelt 100 ter beschikking aan B die mede daarmee een onroerende zaak, bij voorbeeld een bedrijfswo­ning ten behoeve van zijn landbouwonderneming, koopt en verkrijgt voor 400. Voor B ontstaat een plicht tot vergoeding. Na 10 jaar is de woning 1000 waard. B gaat over tot voldoening van de vergoeding, waarvan de omvang dan 100/400 x 1000 of 250 bedraagt. Zou de woning 200 waard zijn dan beloopt de vergoeding 100/400 x 200 = 50. &#13;
b. A voldoet een schuld van 100 ter zake van de verbou­wing van die bedrijfswoning van B die op dat moment een waarde heeft van 500. Voor B ontstaat een plicht tot vergoeding. Op het moment van voldoening is de bedrijfswoning 1000 waard. De vergoeding bedraagt 100/500 x 1000 = 200. Dat de bedrijfswoning door de verbouwing in waarde is gestegen is aldus de minister niet relevant. &#13;
Bij voorbeeld (b) plaats ik een drietal kritische kanttekenin­gen. &#13;
1. Dit voorbeeld gaat geheel eraan voorbij dat A in­vesteert in een goed van B dat vóór die investering al een waarde van 500 heeft. A krijgt zo meer dan een evenredig deel. Een redelijke toepassing van de beleggingsvisie die rekening houdt met ieders ‘inleg’ betekent dat, nu A 100 en B 500 investeert op het moment van voldoening van de schuld B 500, de vergoeding 100/(500+100) x 1000 = 167 bedraagt.24 Dit is de methode die de Zwitsers wetgever heeft ge­kozen. Stel dat A geen 100 maar 500 investeert, dan zou de door de minister voorgestane wijze van bere­kenen ertoe leiden dat de vergoeding 500/500 x 1000 = 1000 bedraagt. De gehele waarde van de bedrijfs­woning zou dan aan A toekomen. Dat is een onbillijk en ongewenst gevolg. Het kan nog gekker: als A 600 investeert bedraagt de vergoeding zelfs 600/500 x 1000 = 1200 en is daarmee hoger dan de waarde van de bedrijfswoning. Gelet op het door de minister in de Memorie van Toelichting geschetste uitgangspunt van evenredigheid en economische deelgerechtigd­heid moet art. 1:87 lid 2, b in redelijkheid zo worden gelezen dat bij de waarde van het goed op het tijdstip van de voldoening van de schuld het bedrag van de schuld moet worden opgeteld. Het totaal van die beide bedragen vormt dan de noemer van de breuk. Deze laatste wijze van berekenen is ook in overeen­stemming met de regel die de Hoge Raad voor art. 1:136 lid 1 BW (verrekenbeding) in zijn beschikking van 10 juli 2009, NJ 2009, 377 met noot SW (De postbodebeschikking) heeft gegeven. Bovendien geeft de minister in de Memorie van Antwoord in de Eerste Kamer een drietal voorbeelden waarin ook de minis­ter art. 1:87 lid 2, b in afwijking van het voorbeeld in de Memorie van Toelichting zo toepast!25 Voorbeeld 2 is geheel gelijk aan het voorbeeld uit de memorie van Toelichting, maar nu becijfert de minister de vergoe­ding op 1/6e deel, zoals het naar mijn idee ook hoort. Kort en goed: een redelijke uitleg en wetstoepassing brengt mee dat voor de toepassing van art. 1:87 lid 2, b de waarde van het goed waarin wordt geïnvesteerd moet worden vermeerderd met het bedrag van de in­vestering. Deze uitleg vindt steun in de parlementaire geschiedenis. &#13;
2. Een alternatieve wijze van berekenen is die waarbij de vergoeding gelijk is aan de waarde van de bedrijfswo­ning (1000) minus de waarde die de woning zonder de verbouwing zou hebben gehad (stel 800). Het is de oplossing die de Franse wetgever heeft gekozen.26 Deze oplossing is in strijd met de letter van art. 1:87 lid 2, b, maar zeker niet met de geest daarvan. Ook dit is een redelijke toepassing van de beleggingsvisie die rekening houdt met ‘ieders inleg’. Ieder krijgt een deel van de waarde dat is gerelateerd aan het aandeel in de totale tegenprestatie dat afkomstig is uit zijn vermo­gen. Er zijn gevallen denkbaar waar deze berekening het meest eenvoudig is te maken. A heeft een stuk grond dat 50 waard is. Met geld van B (150) wordt op dit stuk grond een stal gebouwd. Voor A ontstaat een plicht tot vergoeding. Op het moment van voldoening is de stal met de grond 400 waard. De vergoeding is dan gelijk aan 400 minus de waarde die het stuk grond zonder die bouw zou hebben gehad. Stel dat die laatste waarde 75 is, dan bedraagt de vergoeding 325. Art. 1:87 lid 2, b zou hier tot een ongerijmd resultaat leiden: 150/50 x 400 = 1200. De Zwitserse methode berekent de vergoeding op: 150/(50 + 150) = 300. &#13;
3. Indien er meer dan eens schulden worden voldaan in verband met verbouwingen kan deze wijze van bere­kenen praktisch problemen opleveren, omdat dan tel­kens een waardebe-paling van het goed nodig is. Voor zover het een woning betreft zouden de WOZ waarden over het verleden, zo die bekend zijn, wellicht kunnen helpen tot een reconstructie achteraf te komen, maar de WOZ waarde wijkt in de praktijk vaak aanzienlijk af van de waarde in het economisch verkeer. &#13;
Vergoeding en schulden &#13;
Bij de redactie van art. 1:87 lid 1 en 2 heeft de wetgever geen rekening gehouden met schulden die zijn aangegaan tot verwerving van een goed en aflossingen daarop, terwijl de voldoening van zo’n schuld en aflossingen daarop wel kun­nen leiden tot het ontstaan van vergoedingsplichten in de zin van dit artikel.27 In de Memorie van Antwoord in de Eerste Kamer geeft de minister zich rekenschap hiervan en poogt met een aantal voorbeelden deze situaties alsnog in art. 1:87 onder te brengen. Naar de letter valt aflossing van of op een schuld die is aangegaan ter verwerving van een goed on­der art. 1:87 lid 2, b. De minister ziet in zo’n geval toch lie­ver dat art. 1:87 lid 2, a wordt toegepast. Ik laat de minister zelf aan het woord. ‘Op het eerste gezicht lijkt het misschien voor de hand te liggen om het vergoedingsrecht te bereke­nen overeenkomstig art. 87 lid 2 onder b, nu daar immers met zoveel woorden sprake is van aflossing. Bij nadere be­schouwing ligt dat echter toch minder voor de hand. Om te beginnen wordt met de aflossing op een schuld, aangegaan in verband met de verwerving van het goed, óók voldaan aan de voorwaarden voor toepassing van art. 87 lid 2 onder a. Met de aflossing komt immers een deel van de tegen­prestatie voor de verkrijging (alsnog) ten laste van het ver­mogen van de echtgenoot uit wiens vermogen de aflossing wordt gedaan. Van belang is voorts dat de maatstaf van art. 87 lid 2 onder b hier duidelijk niet een redelijk resultaat op­levert: uitgaan van de verhouding tussen de aflossing en de op dat moment bestaande waarde van het goed is alleszins redelijk als de aflossing neerkomt op een extra investering in het goed, zoals het geval is als daarmee wordt betaald voor een verbouwing. Wordt met de aflossing echter bijgedragen aan de oorspronkelijke investering, dan ligt het voor de hand de vergoeding ook te relateren aan de met de oorspronkelij­ke investering gecreëerde waarde. Bovendien zou art. 87 lid 2 onder b soms niet zozeer leiden tot een onredelijk resul­taat, maar in het geheel niet tot enig resultaat. Dat is name­lijk het geval, als wordt afgelost voor een groter bedrag dan het goed op dat moment waard is.’ &#13;
Een voorbeeld. A koopt en verkrijgt een bedrijfsopstal voor 500 met 300 eigen geld en 200 lening. Variant 1. De be­drijfsopstal daalt sterk in waarde naar 190. Op dat moment lost B de lening van 200 af met eigen geld. Volgens de mi­nister kan de vergoeding in dit geval niet aan de hand van art. 1:87 lid 2, b worden bepaald, omdat de vergoeding dan 200/190 x 190 zou bedragen en daarmee hoger zijn dan de investering. Art. 1:87 lid 2, a leidt wel tot een redelijke op­lossing. De vergoeding is dan 200/500 x waarde tijdstip vol­doening vordering. &#13;
Variant 2. De bedrijfsopstal stijgt in waarde naar 750. Op dat moment lost B de lening van 200 af met eigen geld. Op grond van art. 1:87 lid 2, a is de vergoeding 200/500 x waar­de tijdstip voldoening vordering. Op grond van art. 1:87 lid 2, b is de vergoeding 200/750 x waarde tijdstip voldoening vordering. Anders dan in variant 1 zijn hier beide berekenin­gen mogelijk. Gelet op de toelichting van de minister ver­dient art. 1:87 lid 2, a de voorkeur, al zal A de toepassing van art. 1:87 lid 2, b willen bepleiten, omdat de vergoeding die hij moet betalen dan aanzienlijk lager uitvalt. Wat is een redelijke oplossing? Een aardige casus voor de rechtsprak­tijk. &#13;
Eenzelfde benadering is denkbaar indien B in plaats van af­lossing in één keer gedurende een aantal jaar maandelijk­se aflossingen op de schuld heeft voldaan. Art. 1:87 lid 2, a is dan verreweg het meest eenvoudig toe te passen. Voor art. 1:87 lid 2, b zou voor elke maandelijkse aflossing de waar­de van de bedrijfsopstal moeten worden vastgesteld, wat niet onmogelijk, maar wel heel lastig en bewerkelijk is. Stel dat in variant 2 van het voorbeeld hierboven. B gedurende 10 jaar telkens op 31december van elk jaar 20 aflost op de schuld van 200 en de waarde elk jaar lineair toeneemt met 25 (in totaal dus van 500 naar 750), dan leidt toepassing van art. 1:87 lid 2, a tot een vergoeding van 300 en art. 1:87 lid 2, b (naar ik heb berekend) tot een vergoeding van 0, 318 x 750 = 238,5. Bij investering in een goed dat in waarde is ge­stegen of stijgt leidt 1:87 lid 2, b altijd tot een lagere vergoe­ding dan art. 1:87 lid 2, a. Ook hier geldt: wat is een redelij­ke oplossing? Die van de minister of die van B? &#13;
Wat als de bedrijfsopstal van A is verbouwd en de verbou­wing is gefinancierd met een lening waarop B met eigen vermogen aflost? &#13;
Een voorbeeld. A is eigenaar van een bedrijfsopstal die 300 waard is. Er vindt een verbouwing (uitbreiding) plaats voor een bedrag van 300 dat A financiert met een geldlening. B lost een aantal jaar later op die lening 30 af. Op dat moment is de bedrijfsopstal (1) 500 (2) 700 waard. Een tijdje later volgt de echtscheiding en vraagt B betaling van de vergoe­ding. De bedrijfsopstal is dan 900 waard. Ook hier zijn twee benaderingen mogelijk. De minister berekent de vergoeding op 30/(300 + 300) x 900 = 45. In die benadering speelt de waarde van de bedrijfsopstal op het moment van aflossing geen rol. Naar de letter leidt art. 1:87 lid 2, b tot de volgen­de benadering: (1) 30/500 x 900 = 54 en (2) 30/700 x 900 = 38,58. Voor zover de waarde van de bedrijfsopstal ten tij­de van de aflossing hoger is dan 600 leidt art. 1:87 lid 2, b tot een lagere vergoeding dan de door de minister aanbevo­len rekenmethode die geënt lijkt op art. 1:87 lid 2, a. En ook hier geldt weer: wat is een redelijke oplossing? &#13;
Vergoeding en investeringen in ondernemings-vermogen of aandelen in een BV &#13;
Bijzondere aandacht vragen de vergoedingen voor zover is geïnvesteerd in ondernemingsvermogen of aandelen in een BV. Een eenvoudig voorbeeld. A richt een BV op, waarin hij zijn landbouwonderneming uitoefent. Bij de oprichting zit A krap bij kas. Op zijn verzoek springt B bij en betaalt uit ei­gen vermogen voor A de verplichte storting van € 18.000,-. Voor A ontstaat een plicht tot vergoeding. Tien jaar later bij de echtscheiding zijn de aandelen € 1.018.000,- waard. Dat komt omdat A hard heeft gewerkt en van de winst na ven­nootschapsbelasting van € 200.000,- per jaar, telkens € 100.000,- per jaar als dividend heeft laten uitkeren en € 100.000,- heeft toegevoegd aan de algemene reserves. Moet A aan B € 1.000.000,- betalen (of indien rekening wordt gehouden met een belastinglatentie van 25% in ver­band met aanmerkelijk belangheffing: € 768.000,-)? Naar de letter van art. 1:87 lid 2, a wel. Is dat een redelijke uitkomst? Naar mijn idee niet. Uitgangspunt moet zijn dat een redelij­ke toepassing van de beleggingsvisie rekening houdt met ie­ders ‘inleg’ en de verhouding daarvan tot de waarde. De to­tale tegenprestatie voor de waarde van de aandelen is in dit voorbeeld gelijk aan de waarde van € 1.018.000,-/ € 768.000,-, waarvan het uit het vermogen van B ‘afkom­stige aandeel in de tegenprestatie’ € 18.000,- is. De omvang van de vergoeding is dan: 18/1.018 x € 1.018.000,- = € 18.000,- (of 18/768 x € 768.000,- = € 18.000,-). A kan in dit voorbeeld trouwens heel gemakkelijk tot eenzelfde resul­taat komen door vlak voordat B de vergoeding vraagt een di­videnduitkering te doen van € 1.000.000,- waardoor de waar­de van de aandelen € 18.000,- wordt en toepassing van art. 1:87 lid 2, a sowieso tot een vergoeding van € 18.000,- leidt. &#13;
Het zal niet eenvoudig zijn in de praktijk toepassing te ge­ven aan art. 1:87 bij een investering in aandelen in een BV. Toepassing naar de letter kan tot zeer onbillijke resultaten leiden. Wie als uitgangspunt neemt dat rekening moet wor­den gehouden met ieders ‘inleg’ en de verhouding daarvan tot de waarde zal in elk concreet geval goed moeten analy­seren hoe die variabelen tot stand zijn gekomen. Dat zal niet altijd op een eenduidige en rekenkundig te verantwoorden wijze kunnen. Art. 1:87 lid 5 biedt de ruimte voor een globa­lere benadering. De minister in de Memorie van Antwoord in de Eerste Kamer: ‘Aan de praktijk kan worden overgela­ten om te bezien in hoeverre in de concrete omstandigheden van het geval, tegen de achtergrond van het geformuleerde uitgangspunt, een globalere benadering volstaat.’28 De on­volkomen regeling van art. 1:87 leden 1 en 2 maakt dat tot een bittere noodzaak. &#13;
Investeringen in ondernemingsvermogen van een eenmans­zaak of personenvennootschap, zoals een landbouwmaat­schap, leiden uiteraard ook tot een plicht tot vergoeding. In het algemeen zal dat niet een investering in een bepaald goed zijn, zodat er slechts plaats is voor een nominale ver­goeding. Is wel geïnvesteerd in een bepaald goed van de on­derneming van de andere echtgenoot, bij voorbeeld een stal of een bedrijfswoning of de boerderij zelf die deels als on­dernemingsvermogen is aangemerkt, dan spelen daarbij de hiervoor ten aanzien van een afzonderlijk goed (bedrijfs­woning en bedrijfsopstal) geschetste vergoedingsperikelen. In dat geval dienen ook de fiscale consequenties in kaart te worden gebracht.29 &#13;
Vergoeding en waardedaling &#13;
In de voorbeelden hierboven kwam al naar voren dat bij een waardedaling de vergoeding lager kan zijn dan het ge­ïnvesteerde bedrag. Wie investeert in een goed van de an­der deelt aldus mee in de goede, maar ook in de kwade kan­sen. Ook dat past bij de lotsverbondenheid en de bijzondere verhouding van de echtgenoten onderling. De belangen van de echtgenoten bij een zo hoog mogelijke opbrengst van een goed van de een waarin is geïnvesteerd door de ander lopen vanzelfsprekend parallel. Toch zal de echtgenoot aan wie het goed toebehoort het moment van verkoop kunnen bepalen. Indien hij daarbij tekort doet aan de belangen van de ande­re echtgenoot, zou in een uitzonderlijk geval sprake kunnen zijn van misbruik van bevoegdheid (art. 3:13 en 15).30 Mee­doen met waardedaling is lang niet altijd het geval. Art. 1:87 lid 3, a bepaalt dat de vergoeding ten minste beloopt het no­minale bedrag dat ten laste van het vermogen van de andere echtgenoot is gekomen, tenzij de echtgenoot het vermogen van de andere echtgenoot met diens toestemming heeft aan­gewend op de wijze als bedoeld in het eerste lid. Echtgeno­ten die even bijspringen en voor de andere betalen zullen in het algemeen noch het ter beschikking stellen van middelen of geld noch de investering noch toestemming vastleggen. De stelplicht en bewijslast voor het ontstaan van de plicht tot vergoeding rust op de echtgenoot die vergoeding ver­langt. De stelplicht en de bewijslast in verband met het ver­leend zijn van toestemming rust daarentegen op de echtge­noot die tot vergoeding verplicht is (art. 150 Rv).31 &#13;
De tekst van art. 1:87 lid 3, a roept de vraag op of de toe­stemming gegeven is als het initiatief voor de betaling uit­gaat van de investerende echtgenoot of indien die betaalt op een daartoe gedaan verzoek? In dit verband rijst ook de vraag of de echtgenoot die geld of andere middelen ter be­schikking stelt van de ander die daarmee investeert in een goed het bestuur overlaat aan die ander in de zin art. 1:90 lid 3 BW. Zou dat het geval zijn dan zijn de bepalingen van opdracht van overeenkomstige toepassing, zij het met in­achtneming van de huwelijksverhouding. Gaat het mis met de investering dan kan de investerende echtgenoot als op­drachtnemer aansprakelijk worden gesteld voor dat verlies. Ik neem aan dat deze bepaling ook toepasselijk is als er toe­stemming is gegeven. &#13;
Stel dat echtgenoten in hun huwelijkse voorwaarden een pe­riodiek verrekenbeding hebben gemaakt en de ene echtge­noot met te verrekenen inkomsten aflost op de hypothecaire geldlening die hij is aangegaan voor de verwerving van be­drijfsopstallen . Stemt de andere echtgenoot toe in deze af­lossing, dan is er naar de mening van Van Mourik32 sprake van effectuering van de verrekening, zodat art. 1:136 BW en 1:141 BW niet meer aan de orde zijn. Ik acht dat een goed verdedigbaar standpunt. Op de helft van de aflossing die ge­schiedt met vermogen van de andere echtgenoot is nu art. 1:87 BW van toepassing met het risico dat minder dan het nominale bedrag wordt vergoed, nu er toestemming is ge­geven. Zolang de aflossing zonder medeweten of toestem­ming van de andere echtgenoot plaatsvindt is art. 1:87 niet in beeld. &#13;
Vergoeding: verbruiksgoederen en consumptieve bestedingen &#13;
De beleggingsleer geldt niet voor ‘verbruiksgoederen’. In de Tweede Nota van Wijziging is ten opzichte van het oor­spronkelijk voorstel de reikwijdte van de beleggingsleer be­perkt: ‘Bij goederen waarvan tevoren wel vaststaat dat zij in waarde zullen dalen, omdat zij bestemd zijn om te worden verbruikt, bestaat voor de toepassing van de beleggingsleer geen grond: het recht op vergoeding zou daarmee immers bij voorbaat worden uitgehold.’33 Art. 1:87 lid 3, b verwoordt dit als volgt: ‘ter zake van goederen die naar hun aard be­stemd zijn om te worden verbruikt, beloopt de vergoeding steeds het nominale bedrag dat ten laste van het vermogen van de andere echtgenoot is gekomen;’. De minister noemt als voorbeelden een racefiets, auto of stereo-installatie. Voor de agrarische praktijk kan worden gedacht aan goederen die worden gebruikt in een landbouwonderneming, die een be­perkte levensduur hebben en die in een beperkt aantal ja­ren (bij voorbeeld 5) geheel worden afgeschreven en geen of slechts een beperkte restwaarde hebben. Deze bepaling kan beide echtgenoten baten. Daalt een verbruiksgoed in waar­de, dan ‘profiteert’ de echtgenoot die de nominale vergoe­ding ontvangt. Is een verbruiksgoed in waarde gestegen, dan is de andere echtgenoot geholpen. Hij hoeft slechts het no­minaal geïnvesteerde bedrag te vergoeden. De vraag rijst of een goed alleen dan verbruiksgoed is als het in waarde daalt of kan ook een goed dat in waarde stijgt verbruiksgoed zijn. Gelet op de toelichting van de minister is de zekerheid van waardedaling kennelijk een doorslaggevend argument ‘ver­bruiksgoederen’ niet onder de reikwijdte van de beleggings­leer te laten vallen. Kortom: een interessante vraag voor de rechtspraktijk! &#13;
Het spreekt voor zich dat de beleggingsleer ook geen betrek­king heeft op bijdragen voor bestedingen van consumptieve aard, zoals de bekostiging van vakanties en op bijdragen die niet zijn gerelateerd aan goederen. Hier kan wel aanleiding zijn voor een nominale vergoeding, tenzij de bijdragen zijn aan te merken als kosten van de huishouding (art. 1:84 BW) en de betalende echtgenoot ook moet bijdragen in die kos­ten of, indien teveel is bijgedragen, het recht om het teveel betaalde terug te vorderen is vervallen.34 Een voorbeeld. A en B zijn met uitsluiting van iedere gemeenschap gehuwd en hebben afgesproken de kosten van de huishouding te betalen naar evenredigheid van hun inkomsten en zo deze niet toe­reikend zijn, naar evenredigheid en ten laste van hun vermo­gen. A heeft uit zijn eigen vermogen, groot 100, tijdens hu­welijk 100 bijgedragen aan de kosten van de huishouding. Bij echtscheiding heeft hij geen recht op vergoeding. In­dien hij al teveel heeft betaald is het recht dat terug te vor­deren van B vervallen. A en B hebben samen, ieder voor de helft, een woning gekocht voor 100 gefinancierd met een le­ning. B heeft uit zijn eigen vermogen, groot 100, kort voor de echtscheiding die lening geheel afgelost. De woning is bij echtscheiding 500 waard. De woning wordt toegedeeld aan B. A moet aan B vergoeden ter zake van de aflossing van de woning: 50/50 x 250 = 250. Het eind van het liedje is dat A niets meer heeft en B alles, terwijl zij beiden evenveel heb­ben geïnvesteerd in de gezamenlijke kosten en schulden. Zelfs als A wel een nominaal vergoedingsrecht heeft B een woning van 500 en moet aan A nog 50 vergoeden. De minis­ter behandelt een soortgelijk voorbeeld in de Memorie van Antwoord in de Eerste Kamer35 en acht het verschil niet on­rechtvaardig. Wat moet A doen? A moet stellen en met feiten en omstandigheden onderbouwen dat dit resultaat in de ge­geven omstandigheden naar maatstaven van redelijkheid en billijkheid onaanvaardbaar is (art. 6:2 lid 2 BW). Enkel aan­voeren dat het resultaat onrechtvaardig is volstaat niet! &#13;
Vergoeding en vervreemding &#13;
Voor goederen die zijn vervreemd zonder dat daarvoor ande­re goederen in de plaats zijn gekomen, wordt uitgegaan van de waarde ten tijde van de vervreemding in plaats van de waarde op het tijdstip waarop de vergoeding wordt voldaan (art. 1:87 lid 3,c, eerste zinsnede). Dat zal niet altijd eenvou­dig zijn vast te stellen. Bij verkoop van een goed zal dat in het algemeen de koopprijs zijn. Bij schenking is dat lastiger, vooral als taxatie van het goed niet meer mogelijk is. Het hierna nog te bespreken vijfde lid van art. 87 moet dan uit­komst bieden (schatting). &#13;
Wat indien met de opbrengst van een vervreemd goed een ander goed wordt verkregen. In de praktijk doet zich dat veelvuldig voor bij verkoop van een woning en aan­koop van een nieuwe woning. Een voorbeeld uit de agra­rische praktijk is de bedrijfsverplaatsing in verband met het wijzigen van een bestemmingsplan, waarbij met de op­brengst van de activa van het ‘oude bedrijf’ vervangen­de activa worden gekocht (nieuwe opstallen en landbouw­grond). Ook bij aanschaf van een auto tegen inruil van de oude auto en bijbetaling komt dit vaak voor, maar leidt dan niet tot vergoedingsperikelen, omdat een auto normaal ge­sproken een verbruiksgoed is en er slechts plaats is voor een nominale vergoeding. Art. 1:87 bevat geen nadere regeling voor deze situatie. Wel wordt in de parlementaire geschie­denis opgemerkt dat indien de opbrengst wordt benut voor de verkrijging van een vervangend goed voor de vergoe­ding mede de waardeontwikkeling van dat goed bepalend zal zijn. Een eenvoudig voorbeeld. A verkrijgt een bedrijfs­woning van 120. B betaalt 20 van de koopsom; A 100. Eni­ge tijd later koopt A in verband met de verplaatsing van zijn bedrijf een nieuwe bedrijfswoning voor 300. De eerste be­drijfswoning brengt 200 op. Dat bedrag gebruikt A voor de aankoop. B legt de resterende 100 uit eigen vermogen bij. A heeft een plicht tot vergoeding. Op het moment dat A en B uit elkaar gaan en B de vergoeding opeist is de bedrijfswo­ning 600 waard. Op het eerste oog bedraagt de omvang van de vergoeding 100/300 x 600 = 200, maar dan wordt geen rekening gehouden met de eerste investering van B van 20. Gebeurt dat wel dan is de vergoeding: [{(20/120 x 200) + 100}: 300 x 600 = 267 (afgerond).36 &#13;
Is het vervangend goed een verbruiksgoed dan speelt de waardeontwikkeling geen rol meer. Zou de woning in het voorbeeld een verbruiksgoed zijn dan beloopt de vergoeding van B (20/120 x 200) + 100 = 134. &#13;
Vergoeding en levensverzekering &#13;
Vergoedingsrechten kunnen ook ontstaan indien de premies of de koopsom voor een levensverzekering ten laste van het vermogen van de andere echtgenoot komen. Is vergoe­ding gedurende de looptijd van de verzekering aan de orde, dan kan in beginsel worden uitgegaan van de afkoopwaar­de op dat moment. Is uitgekeerd aan de verzekeringnemer, dan kan worden uitgegaan van de waarde van de uitkering. Wordt de begunstiging ten behoeve van een derde onherroe­pelijk dan wordt dat gelijk gesteld aan een vervreemding, zodat de waarde op dat moment uitgangspunt vormt voor de berekening van de vergoeding. In alle gevallen is de ver­goeding altijd ten minste het nominale bedrag van de bijdra­gen van de andere echtgenoot, tenzij de betalingen met diens toestemming zijn verricht. &#13;
Vergoeding; afwijken bij overeenkomst &#13;
Art. 87 is van regelend recht. Echtgenoten kunnen bij over­eenkomst afwijken. Die overeenkomst is geheel vormvrij, zelfs een onderhandse akte is niet vereist. Dat is voor het huwelijksvermogensrecht uniek. Het is voor het bewijs van een overeenkomst uiteraard heel dienstig de overeenkomst wel op papier te zetten. Vooral de notaris heeft de taak bij aanschaf van een woning met partijen te bespreken hoe de financiering plaatsvindt en of er vergoedingsrechten ont­staan. Desgewenst kan hij met partijen hun afspraken daar­over vastleggen in een notariële akte. Dat kan bij echtschei­ding een dure en ongewisse gang naar de rechter besparen. Uiteraard kan zo’n overeenkomst ook het karakter van een vaststellingsovereenkomst krijgen, indien partijen daarmee onzekerheid of een geschil daarover willen voorkomen of beëindigen (art. 7:900). &#13;
In huwelijkse voorwaarden treft men nogal eens de volgen­de bepaling aan: ‘De echtgenoten zijn, voor zover niet an­ders bepaald, verplicht aan elkaar te vergoeden hetgeen aan het vermogen van de ene echtgenoot is onttrokken ten bate van de andere echtgenoot, ten bedrag van of naar de waar­de ten dage van de onttrekking.’ (zie ook nr. 12). Deze af­spraak bevestigt dat vergoedingen altijd het nominale be­drag belopen. Voor zover de huwelijkse voorwaarden vóór 2012 zijn gemaakt rijst de vraag of partijen daardoor be­wust hebben willen afwijken van de regels omtrent vergoe­ding die nu gelden of slechts hebben willen bevestigen wat gold op het moment van het maken van de huwelijkse voor­waarden. Voor de beantwoording van deze vraag is uitleg van de huwelijkse voorwaarden uiteraard van groot belang. Mocht blijken dat partijen bij het maken van de huwelijk­se voorwaarden geen aandacht hebben besteed aan deze be­paling en door de notaris omtrent de betekenis en reikwijd­te daarvan niet zijn voorgelicht, dan kan worden verdedigd dat deze afspraak slechts bevestigen wat gold toen de par­tijen de huwelijkse voorwaarden maakten en niet moet wor­den beschouwd als een overeenkomst in de zin van art. 1:87 lid 4. Dat betekent met andere woorden dat vanaf 2012 ook voor deze partijen de vergoeding overeenkomstig art. 1:87 moet worden vastgesteld. &#13;
Wanneer geen vergoeding? &#13;
Er ontstaat geen plicht tot vergoeding voor zover de ver­krijging, voldoening of aflossing ten laste van het vermo­gen van de andere echtgenoot geschiedt op grond van een op die echtgenoot rustende verbintenis. Te denken valt dan in de eerste plaats aan een natuurlijke verbintenis of een schen­king. De echtgenoot die in beginsel tot vergoeding verplicht is zal zich hierop beroepen bij wijze van verweer en heeft ook de stelplicht en bewijslast ten aanzien van die natuurlij­ke verbintenis of schenking. Ook kan de ene echtgenoot ge­houden zijn goederen die zijn verkregen ten laste van het vermogen van de andere echtgenoot op grond van lastgeving aan deze over te dragen. Dat is het geval in de bekende zaak van Modehuis Nolly.37 In een casus als deze zal naast de verbintenis tot levering van onroerende zaken door de last­hebber aan de lastgever niet ook nog een plicht tot vergoe­ding van (een deel van) de waarde bestaan. &#13;
Vergoeding schatten &#13;
In het voorgaande is al wel gebleken dat het heel lastig kan zijn de omvang van de vergoeding vast te stellen. Art. 1:87 lid 5 bepaalt dat de vergoeding, indien zij overeenkomstig het eerste tot en met het vierde lid niet nauwkeurig kan wor­den vastgesteld, wordt geschat.38 Door de woorden ‘over­eenkomstig het eerste tot en met het vierde lid’ is in cassa­tie ook toetsbaar of, ondanks een schatting, die nauwkeurige vaststelling toch mogelijk was. Van de feitenrechter wordt verlangd dat hij pas tot schatting overgaat, indien is komen vast te staan dat een nauwkeurige begroting of berekening niet mogelijk is. Ik herhaal hier de opmerking van de minis­ter in de Memorie van Antwoord in de Eerste Kamer: ‘Aan de praktijk kan worden overgelaten om te bezien in hoever­re in de concrete omstandigheden van het geval, tegen de achtergrond van het geformuleerde uitgangspunt, een glo­balere benadering volstaat.’39 De rechter dient zich goed re­kenschap te geven van dat uitgangspunt en van de concre­te omstandigheden en goed dienen te motiveren waarom een nauwkeurige begroting met toepassing van art. 1:87 leden 1-4 niet mogelijk is. Een begroting gemaakt op grond van een redelijke uitleg van de art. 1:87 lid 1 en 2, zoals hiervoor in een aantal voorbeelden is bepleit, is mijns inziens aan te merken als een vaststelling overeenkomstig het eerste tot en met het vierde lid van dit artikel en niet als een schatting in de zin van art. 1:87 lid 5. Het is goed dat de rechter in voor­komend geval dit expliciet overweegt. &#13;
Vergoeding: overgangsrecht &#13;
Op grond van art. V (overgangsbepaling) van de Wet aan­passing wettelijke gemeenschap van goederen is art. 1:87 slechts van toepassing op vergoedingsvorderingen die ont­staan op grond van verkrijgingen, voldoeningen en aflossin­gen die na 1 januari 2012 plaats vinden. Op de vergoedings­vorderingen die daarvóór zijn ontstaan blijft het recht van toepassing zoals dat gold onmiddellijk voorafgaande aan 1 januari 2012. &#13;
6. Omvang gemeenschap &#13;
De Wet aanpassing wettelijke gemeenschap van goederen handhaaft het uitgangspunt dat in beginsel alle goederen en schulden in de gemeenschap vallen (art. 1:94 lid 2 en 5). Dat betekent dat ook de goederen en schulden die behoren tot een landbouwonderneming van een van beide echtgenoten in beginsel in die gemeenschap valt. De vraag of en in hoe­verre ook onder het vernieuwde huwelijksvermogensrecht het aandeel in een personenvennootschap (maatschap of vennootschap onder firma) in de gemeenschap valt behandel ik in het vervolgartikel.40 &#13;
De uitzonderingen op de hoofdregel zijn: &#13;
a. goederen die onder een uitsluitingsclausule zijn ver­kregen (art. 1:94 lid 2, a); &#13;
b. pensioenrechten waarop de Wet verevening pensioen­rechten bij scheiding van toepassing is (art. 1:94 lid 2, b); &#13;
c. rechten op het vestigen van vruchtgebruik als bedoeld in art. 4:29 en 30 en vruchtgebruik dat op grond van die bepalingen is gevestigd alsmede wat verkregen wordt ingevolgde art. 4:34 (art. 1:94 lid 2, c); &#13;
d. op bijzondere wijze verknochte goederen en schulden (art. 1:94 lid 3); &#13;
e. vruchten van goederen die niet in de gemeenschap vallen (art. 1:94 lid 4); &#13;
f. hetgeen wordt geïnd op een vordering die buiten de gemeenschap valt (art. 1:94 lid 4); &#13;
g. een vordering tot vergoeding die in de plaats treedt van een eigen goed van een echtgenoot (art. 1:94 lid 4); &#13;
h. schulden betreffende van de gemeenschap uitgezon­derde goederen (art. 1:94 lid 5, a); &#13;
i. uit door een der echtgenoten gedane giften, gemaakte bedingen en aangegane omzettingen als bedoeld in art. 4:126 lid 1 en lid 2, a en c. &#13;
De gemeenschap als slokop; stelplicht en bewijslast &#13;
De gemeenschap heeft een absorberende werking en slokt als het ware alle goederen en schulden op. Wie goederen of schulden buiten de gemeenschap wil laten vallen heeft daar­van de stelplicht en de bewijslast. Wie zijn eigen vermogen &#13;
onvoldoende of niet administreert loopt een groot risico dat de gemeenschap dat vermogen opslokt. &#13;
Art. 1:94 lid 6 bepaalt dat een goed als een gemeenschaps­goed wordt aangemerkt als tussen de echtgenoten een ge­schil bestaat aan wie van hen beiden een goed toebehoort en geen van beiden zijn recht op dat goed kan bewijzen. De wetgever wil daarmee regelen dat door een echtgenoot ver­kregen goederen in de gemeenschap vallen, tenzij deze kan aantonen dat dit goed een eigen goed is. De redactie van deze bepaling is gekritiseerd41, maar de strekking ervan is duidelijk. Zie ook art. 1:131 dat voor echtgenoten die niet in gemeenschap van goederen zijn gehuwd eenzelfde regel geeft ten aanzien van rechten aan toonder en zaken die geen registergoederen zijn. &#13;
Dit bewijsvermoeden werkt niet ten nadele van schuldeisers. Zie in dat verband art. 1:96 lid 5 dat bepaalt dat de echt­genoot die een schuldeiser tegenwerpt dat een goed waar­op deze verhaal zoekt niet behoort tot de gemeenschap van goederen, daarvan de bewijslast draagt. Hier past de kant­tekening dat dit vooral speelt in executiegeschillen in kort geding rond de opheffing van beslag. In de parlementaire geschiedenis wordt opgemerkt dat de regels van bewijslast­verdeling niet gelden in een executiegeschil in kort geding.42 Wie opheffing van een beslag vordert moet dan aannemelijk maken dat de vordering van de schuldeiser ondeugdelijk is of dat het voortduren van het beslag anderszins niet gerecht­vaardigd is43, waarbij de voorzieningenrechter beslist aan de hand van wat beide partijen naar voren hebben gebracht en summierlijk met bewijsmateriaal hebben onderbouwd.44 &#13;
Schulden bij goederen die buiten de gemeenschap vallen &#13;
Art. 1:94 lid 5 onder a zondert schulden betreffende van de gemeenschap uitgezonderde goederen uit van de gemeen­schap. Deze bepaling geldt vanaf 1 januari 2012 ook voor dan al bestaande gemeenschappen. Anders dan bij art. 1:94 lid 5 onder b is in de overgangsbepaling (art. V) niet be­paald dat art. 1:94 lid 5 onder a niet van toepassing is op een gemeenschap die vóór inwerkingtreding van de wet is ont­staan. Voorheen viel deze categorie van schulden ook bui­ten de gemeenschap, maar toen nog onder de noemer van de verknochte schulden. &#13;
De wet werkt niet verder uit om welke schulden het hier gaat. In elk geval zijn dat schulden voor onderhoud, her­stel en verbetering van goederen die buiten de gemeenschap vallen. Ook schulden ter verzekering van deze schulden. Denk aan de opstal- of inboedelverzekering. Daarnaast kun­nen ook schulden van een nalatenschap die onder uitslui­tingsclausule is verkregen inclusief de erfbelasting daaron­der worden gerangschikt, al zouden die ook als verknochte schulden gezien kunnen worden. &#13;
Indien een goed op grond van zaaksvervanging buiten de gemeenschap valt, valt ook een schuld uit geldlening die is aangegaan voor de verwerving van dat goed buiten de ge­meenschap.45 Een voorbeeld uit de parlementaire geschie­denis.46 A verkrijgt een bedrijfsopstal voor 100. Hij betaalt 60 met onder uitsluitingsclausule geërfd vermogen en 40 met een lening van de bank, waarvoor A en B zich hoofde­lijk verbinden. De bedrijfsopstal valt op grond van art. 1:95 lid 1 buiten de gemeenschap. Ook de schuld uit geldlening valt nu buiten de gemeenschap. De zinsnede in art. 1:95 lid 1, tweede volzin: ‘Voor zover de tegenprestatie ten laste van de gemeenschap komt…’, ziet niet op de tegenprestatie die is voldaan uit middelen verkregen door een lening bij een derde, waarvan nog geen aflossing heeft plaatsgehad. Dat B hoofdelijk verbonden is voor de lening doet niet af aan het eigen karakter van de schuld. Wordt B door de bank aange­sproken dan heeft B wel een vergoedingsaanspraak op A. Vóór 1 januari 2012 is omstreden of een dergelijke schuld tot het eigen vermogen moet worden gerekend.47 &#13;
Voor het overige zal uit de omstandigheden van het geval voortvloeien of er al dan niet sprake is van een schuld be­treffende een eigen goed. &#13;
Vruchten van uitgezonderde goederen; dividend op aandelen en winst uit onderneming &#13;
Door de uitdrukkelijke bepaling dat vruchten van goederen die niet in de gemeenschap vallen evenmin in de gemeen­schap vallen (art. 1:94 lid 4), staat nu buiten kijf dat vruch­ten van goederen die met een uitsluitingsclausule zijn geërfd of door schenking verkregen daarbuiten blijven. Door deze regel vallen dividenduitkeringen op aandelen in een BV die tot het eigen vermogen behoren buiten de gemeenschap. Dat is anders met winst uit een onderneming die tot het ei­gen vermogen behoort. Een onderneming is te beschouwen als een organisatorisch verband gericht op duurzame deel­neming in het economisch verkeer. Het ondernemingsver­mogen is een ‘algemeenheid van goederen’, waarmee is be­doeld dat de goederen en schulden van de onderneming volgens verkeersopvatting bijeen behoren. Ondernemings­vermogen is geen goed. De winst uit onderneming is dan ook niet aan te merken als een vrucht van een eigen goed.48 Is dat verschil gerechtvaardigd? Een regeling in de zin van art. 1:126 (oud) en 1:141 leden 4 en 5 zou hier op zijn plaats zijn geweest. &#13;
Verknochtheid &#13;
De regel omtrent verknochtheid is ongewijzigd opgeno­men in art. 1:94 lid 3. Hier blijft gelden wat vóór 1 janu­ari 2012 al gold. Geldt dat ook voor de vruchten van ver­knochte goederen of vallen die op grond van art. 1:94 lid 4 buiten de gemeenschap? De minister heeft daarover opge­merkt dat art. 1:94 lid 4 is geschreven omdat anders twijfel zou kunnen bestaan dat vruchten van onder een uitsluitings­clausule verkregen goederen niet in de gemeenschap val­len. Deze regel is niet geschreven voor de vruchten van ver­knochte goederen. Voor de vraag of die vruchten buiten de gemeenschap vallen moet telkens weer de maatstaf van art. 1:94 lid 3 worden aangelegd (vruchten vallen in de gemeen­schap voor zover verknochtheid zich hiertegen niet verzet). De minister geeft toe dat dit louter op grond van de tekst van art. 1:94 lid 4 uit deze bepaling niet is af te leiden, maar meent met zijn nadere toelichting voldoende duidelijkheid te hebben geschapen.49 Dezelfde vraag is gerezen ten aanzien van de zogeheten voortgezette verknochtheid bij zaaksver­vanging. Ook daar blijft ondanks de tekst van art. 1:95 lid 1 (zaaksvervanging) gelden wat al vóór 1 januari 2012 gold. De minister verwijst naar HR 26 september 2008, NJ 2009, 40: Een goed dat in de plaats treedt van een goed dat we­gens bijzondere verknochtheid buiten de gemeenschap viel is slechts verknocht indien ten aanzien van dat vervangen­de goed ook is voldaan aan het criterium van verknochtheid. Degene die zich daarop beroept dient te stellen op grond waarvan van verknochtheid sprake is. Zaaksvervanging op zich is niet voldoende om tot verknochtheid te concluderen. &#13;
Zaaksvervanging &#13;
Een vermogen is geen statisch gegeven, maar is onderhevig aan verandering. Indien partijen naast de gemeenschap van goederen ook eigen vermogens hebben, is voor de vraag aan welk van de drie vermogens een nieuw goed toegerekend moet worden het beginsel van de zaaksvervanging van be­lang. Dit komt neer op de vraag voor welk goed dit nieuwe goed in de plaats is getreden of ten laste van welke vermo­gens het is gefinancierd. &#13;
Indien een goed geheel in de plaats is getreden van een goed dat tot de gemeenschap of tot het eigen vermogen van een van partijen behoort of daaruit geheel is betaald, is de vraag eenvoudig te beantwoorden. Het zal dan door zaaksvervan­ging ook tot dat vermogen gaan behoren. Het wordt lasti­ger indien het vervangende goed zowel met goederen van de gemeenschap als met goederen uit eigen vermogen van een van partijen is betaald. In dat geval kon de praktijk tot 2012 goed uit de voeten met toepassing van de regel van art. 1:124 lid 2 (oud). Deze regel, geschreven voor de be­perkte gemeenschappen (de verdwenen gemeenschappen van vruchten en inkomsten en winst en verlies), bepaalde dat een goed dat voor meer dan de helft van de prijs ten las­te van een van de echtgenoten persoonlijk komt buiten de ge-meenschap valt. Analoge toepassing van deze regel bij de gemeenschap van goederen was algemeen aanvaard, maar niet direct terug te voeren op een wettelijke bepaling of ju­risprudentie. &#13;
Een voorbeeld. De man koopt een perceel lansbouwgrond ter waarde van 100 en betaalt deze met 60 die hij onder uit­sluitingsclausule heeft geërfd van zijn vader en met 40 die hij leent bij de bank. Analoge toepassing van de regel van art. 1:124 lid 2 bewerkt dat het perceel landbouwgrond en het risico van waardeverandering tot het vermogen van de man behoren en dat hij een vergoedingsplicht jegens de ge­meenschap van 40 krijgt. Indien deze regel niet wordt toege­past behoren het perceel landbouwgrond en daarmee het ri­sico van waardeverandering tot de gemeenschap en heeft de man een vergoedingsrecht van 60 op de gemeenschap. Om­streden was of de schuld uit geldlening in de gemeenschap valt of tot zijn eigen vermogen behoort (zie ook nr. 36). &#13;
In de Wet aanpassing wettelijke gemeenschap van goederen wordt de regel voor zaaksvervanging van 1:124 lid 2 ook van toepassing op de wettelijke gemeenschap van goede­ren (art. 1:95 lid 1 nieuw). De formulering is daar wel pre­ciezer. De redactie van art. 1:95 lid 1 nieuw) houdt reke­ning met de kritiek die is geuit ten aanzien van art. 1:124 lid 2 en wijkt daarom op onderdelen daarvan af. Zo is het be­grip prijs vervangen door tegenprestatie en is ter voorko­ming van zwevende eigendom toegevoegd dat het moment van de verkrijging beslissend is voor de vraag of het goed in de gemeenschap valt of niet. Het is een alles of niets regel. Er is uit een oogpunt van rechtszekerheid bewust niet geko­zen voor een regel waarin zaaksvervanging plaatsvindt naar rato van de tegenprestatie. &#13;
Wie stelt dat een goed buiten de gemeenschap is gevallen, omdat het voor meer dan de helft van de tegenprestatie is voldaan uit eigen vermogen, moet dat uiteraard onderbou­wen en bewijzen. Dat bewijs kan met alle middelen wor­den geleverd, zij het dat in faillissement schriftelijk bewijs ten genoegen van de rechter is voorgeschreven (art. 61 lid 4 Fw). &#13;
Opgemerkt moet worden dat verkrijging door de ene echtge­noot van een goed, waarbij de tegenprestatie voor meer dan de helft wordt voldaan door de andere echtgenoot, niet ertoe leidt dat het goed in het vermogen van deze laatste valt. Uit­gangspunt is dat degene(n) aan wie wordt geleverd eigena(a) r(en) word(t)(en) en dat de regel van zaaksvervanging (slechts) bepaalt of het goed in de gemeenschap valt of niet. &#13;
In art. 1:124 lid 3 was bepaald dat buiten de ge-meenschap valt wat geïnd wordt op een vordering die buiten de ge­meenschap valt en vorderingen die in de plaats treden van een eigen goed van een echtgenoot, inclusief vorderingen ter zake van waardevermindering van zo’n goed. Gedacht moet worden aan schadevergoeding wegens onteigening en aan vorderingen op schadeverzekeraars. Ook al zal de verzeke­ringspremie meestal behoren tot de kosten van de huishou­ding, de schadevergoeding valt net als het verzekerde goed in het eigen vermogen. &#13;
In de Wet aanpassing wettelijke gemeenschap van goede­ren is de bepaling van art. 1:124 lid 3 in art. 1:94 lid 4, twee­de zin (nieuw) opgenomen voor de wettelijke gemeenschap van goederen. &#13;
Indien een goed op grond van zaaksvervanging buiten de gemeenschap blijft, ontstaat een verplichting tot vergoeding aan de gemeenschap, voor zover de tegenprestatie ten laste van de gemeenschap komt. Het beloop van die vergoeding wordt bepaald overeenkomstig art. 1:87 tweede en derde lid. Datzelfde geldt in de omgekeerde situatie dat een goed op grond van zaaksvervanging tot de gemeenschap gaat beho­ren en een echtgenoot uit eigen vermogen heeft bijgedragen aan de tegenprestatie. Die echtgenoot krijgt dan een vergoe­ding, waarvan het beloop op de voet van art. 1:87 wordt be­paald. &#13;
Art. 1:96 lid 3 bevat de aloude reprises, art. 1:96 lid 4 de al­oude recompenses. Betreft het een schuld ter zake van een goed dan wordt het beloop van die reprise of recompense berekend op de voet van art. 1:87. In de parlementaire ge­schiedenis is in verband met deze reprises aandacht ge­vraagd voor het probleem dat ontstaat indien een van de echtgenoten vermogen heeft geërfd onder een uitsluitings­clausule dat bij het einde van het huwelijk niet meer aanwe­zig is en niet duidelijk is waaraan het is besteed. De minister is niet bereid gebleken in de wet voor dit geval een vermoe­den op te nemen dat de echtgenoot een recht van vergoeding ter grootte van het nominale bedrag van zijn erfrechtelijke verkrijging op de gemeenschap heeft, welk vermoeden moet wijken indien komt vast te staan dat met de erfenis uitga­ven zijn gedaan die geen grond voor vergoeding opleveren (investering in een eigen goed of luxe uitgaven). Bovendien zou dit vermoeden alsnog kunnen leiden tot een verrekening van kosten van de huishouding, terwijl het recht daarop al is vervallen of afgestuit op rechtsverwerking.50 In de recht­spraak wordt overigens in zo’n geval wel een (nominaal) vergoedingsrecht aangenomen, terwijl de besteding niet re­levant wordt geacht.51 &#13;
Heeft een echtgenoot door een begunstiging bij een som­menverzekering, die bij zijn overlijden tot uitkering komt, een gift gedaan, en zijn de premies ten laste van de gemeen­schap gekomen, dan bepaalt art. 1:96a dat die echtgenoot (lees: zijn erfgenamen) gehouden zijn tot vergoeding aan de gemeenschap van een bedrag ten belope van een gedeelte van de waarde van die uitkering evenredig aan het aandeel in de premies dat ten laste van de gemeenschap is gekomen. De rechtshandeling van de begunstiging schept geen schuld. Voor een dergelijke gift, die de strekking heeft dat zij pas zal worden uitgevoerd na het overlijden van degene die de gift doet, is geen toestemming nodig (art. 1:88 lid 4), zodat de andere echtgenoot de bescherming ontbeert die art. 1:88 voor andere giften biedt. Indien de andere echtgenoot met de begunstiging heeft ingestemd, zou daarin onder omstandig­heden een afstand van het recht op vergoeding kunnen wor­den gezien.52 Dit artikel is niet van toepassing als de begun­stiging al op 1 januari 2012 onherroepelijk was (art. V lid 5). &#13;
Het beloop van de vergoedingen van art. 1:95, 96 en 96a wordt berekend op de voet van art. 1:87 lid 2 en 3. In art. 1:96b is nog opgenomen dat echtgenoten bij overeenkomst het beloop van die vergoedingen anders kunnen bepalen, dat art. 1:87 lid 4 tweede volzin ook hier van toepassing is (geen vergoeding tegenover andere verbintenis) en dat de vergoe­ding kan worden geschat, indien nauwkeuriger vaststelling niet mogelijk is. &#13;
7. Bestuur &#13;
Behouden is de regeling ten aanzien van goederen op naam en goederen die dienstbaar zijn aan een onderneming. Nieuw is de regel dat ieder van de echtgenoten bevoegd is tot het bestuur van de overige goederen van de gemeen­schap, met uitzondering van goederen op naam en goede­ren die hij krachtens erfopvolging bij versterf, making, last­bevoordeling of gift heeft verkregen (art. 1:97 lid 1). Het zal dan gaan om roerende zaken. Derden genoten op grond van art. 1:92 al een verregaande bescherming voor zover niet kenbaar was wie van de echtgenoten bestuursbevoegd was. De zaaksvervangingsregel van art. 1:97 lid 1 (oud)ten aan­zien van roerende zaken is vervallen, omdat daaraan geen behoefte meer was door de invoering van cumulatief be­stuur. Bij de Reparatiewet zijn goederen, en derhalve ook roerende zaken die krachtens erfrecht of gift zijn verkregen weer aan dat cumulatieve bestuur onttrokken. Voor die roe­rende zaken zou het bestaan van een zaaksvervangingsregel nog wel zin hebben gehad, maar de wetgever heeft het ver­vallen van die regel niet gecorrigeerd. &#13;
In het algemene art. 1:90 is toegevoegd dat onder bestuur ook beheer valt. In art. 1:97 lid 1 tweede zin is art. 3:170 lid 1 van overeenkomstige toepassing verklaard. Die bepaling houdt in dat handelingen dienende tot gewoon onderhoud of tot behoud van een gemeenschappelijk goed en handelingen die geen uitstel kunnen leiden door ieder van de echtgenoten zo nodig zelfstandig kunnen worden verricht. Dit geldt voor alle goederen van de gemeenschap! &#13;
De mogelijkheid bestaat dat de echtgenoten tegenstrijdi­ge bestuurshandelingen verrichten, dat één van beiden me­dewerking weigert of dat zij het niet eens worden over het te voeren bestuur. Voor dat geval creëert de wet een nieu­we rechtsingang: een geschillenregeling (art. 1:97 lid 3). Die betreft uiteraard alleen geschillen tussen de echtgenoten on­derling. In de externe verhouding met derden geldt deze ge­schillenregeling niet. &#13;
Een voorbeeld van zo’n situatie. A verkoopt een schilderij aan X; B verkoopt tien dagen later hetzelfde schilderij aan Y. Zowel X als Y maken aanspraak op levering. Art. 3:298 bepaalt dan dat degene die het oudste recht op levering heeft (X) voorgaat. Is al geleverd aan Y dan is die verkrijging in beginsel geldig, tenzij Y onrechtmatig heeft gehandeld je­gens X door mee te werken aan de levering (HR Pos/Van den Bosch, 17 november 1967, NJ 1968,42). &#13;
8. Ontbinding wettelijke gemeenschap &#13;
Art. 1:99 bepaalt, voor zover hier van belang, dat de huwe­lijksgemeenschap in het geval van beëindiging van het hu­welijk door echtscheiding of in geval van scheiding van ta­fel en bed van rechtswege wordt ontbonden op het tijdstip van indiening van het verzoek tot echtscheiding respectie­velijk scheiding van tafel en bed. Op dat moment ontbreekt de lotsverbondenheid of solidariteit die kenmerkend is voor het huwelijk. Deze regeling vormt een bescherming tegen benadelende handelingen in de fase tussen het indienen van het echtscheidingsverzoek en de inschrijving van de echt­scheidingsbeschikking en voorkomt praktische problemen, bij voorbeeld als een echtgenoot al dan niet met een nieuwe partner en al dan niet met een hypothecaire geldlening een nieuwe woning verkrijgt. Bepalend is het tijdstip van indie­ning van het verzoekschrift. Er zijn gevallen denkbaar waar­in het van belang kan zijn dat niet alleen de dag, maar ook het exacte tijdstip van indiening van het verzoek komt vast te staan. Denk aan schulden die ontstaan op de dag van in­schrijving. Zijn die schulden aangegaan na het tijdstip van inschrijving, dan vallen ze niet meer in de gemeenschap. Denk ook aan indiening van een verzoek om 11:00 uur en het overlijden van een ouder van een van de echtgenoten diezelfde dag na 11:00 uur. Zo staat in elk geval vast dat de nalatenschap niet meer in de gemeenschap valt.53 Op grond van art. 278 lid 4 tekent de griffier slechts de dag van indie­ning van het echtscheidingsverzoek aan. Hem zou gevraagd kunnen worden het exacte tijdstip te vermelden. &#13;
De ontbinding heeft onmiddellijke werking. Er is niet ge­kozen voor een systeem waarbij de gemeenschap door de echtscheiding wordt ontbonden met terugwerkende kracht tot het tijdstip van de indiening van het echtscheidingsver­zoek. Doordat de gemeenschap is ontbonden en het huwe­lijk nog voortduurt, ontstaat er een periode waarin de echt­genoten als het ware met uitsluiting van iedere gemeenschap met elkaar zijn getrouwd. In die tijd kunnen ze overgaan tot verdeling van de gemeenschap. Ze kunnen ook nog hu­welijkse voorwaarden maken, wat vooral fiscaal aantrekke­lijk kan zijn. Een voorbeeld. Tussen A en B bestaat uitslui­ting van iedere gemeenschap van goederen. De indiening van het echtscheidingsverzoek verandert daar niets aan. A wil zijn won</content><legacyfootnotes>* Mr. drs. J.H. Lieber is senior raadsheer bij het gerechtshof Arnhem.&#13;
1. Prof. mr. Kolkman, Ontwikkelingen in het agrarische erfrecht, Agr.r. 2007, p. 53-57.&#13;
2. Wet van 18 april 2011 tot wijziging van de titels 6, 7 en 8 van het Burgerlijk Wetboek (aanpassing wettelijke ge­meenschap van goederen), Stb. 205.&#13;
3. Kamerstukken II 1995/96 23761 nr. 7, p. 7.&#13;
4. Wet van 31 mei 2001 (aanpassing titel 6 rechten en verplichtingen van echtgenoten en geregistreerde partners en titel 8 wijziging huwelijksvermogensregime tijdens huwelijk) dat op 22 juni 2001 in werking trad en de Wet van 14 maart 2002 inzake aanpassing algemene regels voor verrekenbedingen (aanpassing titel 8) in werking getreden op 1 september 2002.&#13;
5. Wet van 27 oktober 2011 tot wijziging van Boek 1 van het Burgerlijk Wetboek tot aanpassing van artikel 97 en reparatie van enkele technische onvolkomenheden die zijn opgetreden bij de totstandkoming van de Wet aanpassing wettelijke gemeenschap van goederen, Stb. 505.&#13;
6. Kamerstukken II 2011/12, 28 867, nr. 23 (Brief van de Staatsecretaris van Veiligheid en Justitie) naar aanleiding van het rapport ‘Koude uitsluiting – materiële problemen en onbillijkheden na scheiding van in koude uitsluiting gehuwde echtgenoten en na scheiding van ongehuwd samenlevende partners alsmede instrumenten voor de over­heid om ze tegen te gaan’ van het Netherlands Institute for Law and Governance, 2011. De Staatssecretaris kondigt in deze brief wel de voorbereiding van een wetsvoorstel aan voor samenwoners om in één verzoekschrift verschillende voorzieningen te vragen en wil met de praktijk bespreken of voor ongehuwde partners een alimentatievoorziening is aangewezen.&#13;
7. Zie voor een uitgebreid overzicht Kluwer, Groene serie, Personen- en familierecht (losbl.), aantekening 1 bij 1:93 BW.&#13;
8. Kamerstukken II 2005/06, 28 867, nr. 9.&#13;
9. Amendement van het lid Anker, Kamerstukken II 2007/08, 28 867, nr. 14.&#13;
10. Alle wetsartikelen die zonder nadere aanduiding zijn ver­meld zijn uit het Burgerlijk Wetboek. &#13;
11. HR 3 december 1971, NJ 1972, 338: De verplichting tot het doen van rekening en verantwoording, waarop boek III, titel 5, Rv betrekking heeft, onderstelt een rechtsver­houding tussen partijen krachtens welke de een jegens de ander verplicht is zich omtrent de behoorlijkheid van enig vermogensrechtelijk beleid te rechtvaardigen. Zodanige verplichting bestaat niet tussen in gemeenschap van goe­deren gehuwde echtgenoten. Dezen zijn sedert 1 januari 1957, zolang de gemeenschap bestaat, in het algemeen jegens elkander verplicht de nodige inlichtingen te geven omtrent de stand van de goederen en schulden der gemeen­schap en het daarover gevoerde bestuur. Na ontbinding der gemeenschap zijn zij verplicht mede te werken tot het tot stand komen van een boedelbeschrijving door het doen van opgaven, die binnen hun vermogen zijn gelegen en tot dat doel van belang kunnen zijn, waartoe mede kunnen behoren inlichtingen met betrekking tot het verleden. Deze verplichtingen zijn echter niet gelijk te stellen met de ver­plichting tot rekening en verantwoording in de zin van art. 771 Rv. &#13;
12. HR 12 juni 1987, NJ 1988, 150. &#13;
13. zie naast HR 12 juni 1987, NJ 1988, 150 Kriek-Smit, ook HR 30 januari 1991, NJ 1992, 191; HR 10 januari 1992, NJ 1992, 651; HR 15 september 1995, NJ 1996, 616 Le Miralda; HR 28 maart 1997, NJ 1997, 581 en HR 19 december 2003, NJ 2004, 185, HR 21 april 2006, NJ 2007, 395 en HR 15 februari 2008, NJ 2008, 110). &#13;
14. Zie HR 16 maart 1984, NJ 1984, 556 Modehuis Nolly II. &#13;
15. Zie voor een stilzwijgende overeenkomst HR 15 februari 1985, NJ 1985, 885. Zie voor een uitdrukkelijke overeen­komst HR 27 januari 2006, RvdW 2006, 134 HR 20 januari 2006, RvdW 2006, 114. &#13;
16. Zie HR 1 oktober 2004 NJ 2005, 1. &#13;
17. De wetgever had aanvankelijk de beleggingsleer niet toe­gepast bij de aloude reprises en recompenses, maar heeft dat naar aanleiding van een opmerking van Van Mourik in WPNR 6545, p. 641-642, op gronden van consistentie alsnog gedaan. Kamerstukken II 2005/06, 28 867, nr. 9 (Tweede Nota van Wijziging), p. 11. &#13;
18. Kamerstukken II 2002/03, 28 867, nr. 3 Memorie van Toe­lichting), p. 18 &#13;
19. Kamerstukken II 2002/03, 28 867, nr. 3 Memorie van Toe­lichting), p. 21 &#13;
20. Kamerstukken II 2002/03, 28 867, nr. B (Advies Raad van State en Nader Rapport), p. 3 &#13;
21. Kamerstukken II 2005/06, 28 867, nr. 9 (Tweede Nota van Wijziging), p. 10-12 en 22-24. &#13;
22. Kamerstukken I 2008/09, 28 867 nr. C (Memorie van Ant­woord), p. 14-18. &#13;
23. Kamerstukken II 2002/03, 28 867, nr. 3 (Memorie van Toelichting), p. 18-19. &#13;
24. Zie B. Breederveld, ‘Vermogensverschuivingen tijdens huwelijk’, EB 2003, 11/12, p.167. &#13;
25. Kamerstukken I 2008/09, 28 867 nr. C (Memorie van Ant­woord), p. 15, voorbeelden 2, 3 en 4. &#13;
26. Zie mr. B. Braat, ‘Wetsvoorstel 28 867 in rechtsvergelij­kend perspectief’, WPNR 6617, p.298. &#13;
27. Kamerstukken I 2008/09, 28 867 nr. C (Memorie van Ant­woord), p. 15. &#13;
28. Kamerstukken I 2008/09, 28 867 nr. C (Memorie van Antwoord), p. 20-21. &#13;
29. Zie mr. N.C.G. Gubbels, ‘Fiscale aandachtspunten van het nieuwe huwelijksvermogensrecht’, WPNR 7-14 januari 2012/6913, pp. 10-23. &#13;
30. Kamerstukken II 2002/03, 28 867, B (Advies Raad van State en Nader Rapport), p.2. &#13;
31. Kamerstukken II 2005/06, 28 867, nr. 9 Tweede Nota van Wijziging, p. 9 en nr. 11 (Advies raad van State en Nader Rapport), p. 2-3. &#13;
32. Zie prof. mr. M.J.A. van Mourik, ‘Vernieuwd huwelijks­vermogensrecht’, WPNR 7-14 januari 2012/6913, p. 1-9. &#13;
33. Kamerstukken II 2005/06, 28 867, nr. 9 Tweede Nota van Wijziging, p. 11. &#13;
­34. Veel huwelijkse voorwaarden bevatten een korte vervalter­mijn voor verrekening van huishoudkosten. &#13;
35. Kamerstukken I 2008/09, 28 867, nr. C (Memorie van Antwoord), p. 19. &#13;
36. Zie mr. B. Braat, ‘Wetsvoorstel 28 867 in rechtsvergelij­kend perspectief’, WPNR 6617, p.297. &#13;
37. HR 2 april 1976, NJ 1976, 450, LJN AB6874 en HR 16 maart 1984, NJ 1984, 556, LJN AB7952). &#13;
38. Vergelijk in dit verband art. 6:97 BW: ‘De rechter begroot de schade op de wijze die het meest met de aard ervan in overeenstemming is. Kan de omvang van de schade niet nauwkeurig worden vastgesteld, dan wordt zij geschat.’ &#13;
39. Kamerstukken I 2008/09, 28 867 nr. C (Memorie van Ant­woord), p. 20-21. &#13;
40. Zie mr. B. Breederveld, De huwelijksgemeenschap bij echtscheiding, 2008, p. 154-162. &#13;
41. Zie mr. B. Breederveld, De huwelijksgemeenschap bij echtscheiding, 2008, p. 108-111 en mr. A.H.N. Stollen­werck, ‘De omvang van de vernieuwde huwelijksgemeen­schap’, FTV 2010, p. 15. &#13;
42. MvA, Kamerstukken I 2008/09, 28 867 nr. C, p. 11. &#13;
43. HR 30 juni 2006, NJ 2007,483. &#13;
44. HR 25 november 2005, NJ 2006, 148. &#13;
45. Kamerstukken II 2002/03, 28 867, nr. 3 Memorie van Toe­lichting), p. 24. &#13;
46. Zie Kamerstukken I 2008/09, 28 867, nr. C (Memorie van Antwoord), p. 4. &#13;
47. Zie Meijer, WPNR 6440, p. 320-324 en de reactie van Kraan en het naschrift van Meijer WPNR 6450, p. 606-611. &#13;
48. Zie Van Mourik, WPNR 2003/6545, p. 640-641. &#13;
49. Kamerstukken I 200/09, 28 867 , nr. C (Memorie van Antwoord), p. 4 en Kamerstukken I 2009/10, 28 867, nr. E (Nadere Memorie van Antwoord), p. 6. &#13;
50. Kamerstukken II 2008/09, 28 867, nr. C (Memorie van Antwoord), p. 21-22. Dit vermoeden is geopperd door mr. J. van Duijvendijk-Brand, ‘Zijn er knelpunten, knalpunten of verbeterpunten in het Nederlandse huwelijksvermogens­recht?’ TvPr 2006, nr. 2, p. 369-447. &#13;
51. Hof Arnhem 6 november 2007, LJN BC0205, Hof Arnhem 15 januari 2008, LJN BC5700, Hof ‘s-Gravenhage 5 maart 2008, LJN BC7189, Hof ‘s-Gravenhage 16 juli 2008, LJN BD9386 en Hof ‘s-Gravenhage 7 april 2010, LJN BM4387. &#13;
52. Kamerstukken II 2005/06, 28 867, nr. 9 (Tweede Nota van Wijziging), p. 24. &#13;
53. Zie mr. B. Breederveld, De huwelijksgemeenschap bij echtscheiding, 2008, p. 327-351 en Van Mourik, WPNR 2012/6913, p. 8. &#13;
54. Labohm, Trema 2011/10, p. 352, wijst erop dat niet is stilgestaan bij de vraag wat de fiscale gevolgen zijn indien de echtscheiding uiteindelijk niet tot stand komt. &#13;
55. Zie ook het gewijzigde Besluit huwelijksgoederenregister 1969. &#13;
56. Zie HR 8 januari 2010, LJN BK1615. &#13;
57. Zie Kamerstukken II 2005/06, 28 867, nr. 9, p. 18-21. &#13;
58. In de huidige redactie van art. 1:102 gaat het om een hoofdelijke aansprakelijkheid voor de helft en is er geen restrictie voor de goederen waarop verhaal mogelijk is. &#13;
59. MvA, Kamerstukken I 2008/09, 28 867 nr. C, p. 8. &#13;
60. Snijders en Rank-Berenschot, ‘Goederenrecht’, Studiereeks Burgerlijk Recht, Deventer 2007, nr. 294. &#13;
61. Art. 150 Wetboek van Burgerlijke Rechtsvordering. &#13;
62. MvA, Kamerstukken I 2008/09, 28 867 nr. C, p. 8. &#13;
63. MvA, Kamerstukken I 2008/09, 28 867 nr. C, p. 9. &#13;
64. HR 30 juni 2006, NJ 2007,483. &#13;
65. HR 25 november 2005, NJ 2006, 148. &#13;
66. Ruimer gesproken gaat het hier om enige vorm van uit­sluiting (geen of beperkte gemeenschap) naar een minder beperkte vorm van uitsluiting (minder beperkte gemeen­schap of algehele gemeenschap). &#13;
67. Zie Lieber, FTV augustus 2010, p.31-39. &#13;
68. Zie F.R. Salomons in Insolventierecht in de notariële prak­tijk (Preadvies KNB), 2011, p. 147. &#13;
</legacyfootnotes><footnotes><footnote/></footnotes><auteurs>mr. drs. J.H. Lieber&#13;
</auteurs><published>2012-11-01 00:00:00</published><modified>2012-11-01 00:00:00</modified><editiondate>2012-11-01</editiondate><htmlpath>https://denhollander.info/artikel/10234</htmlpath></article>
</articles></edition>