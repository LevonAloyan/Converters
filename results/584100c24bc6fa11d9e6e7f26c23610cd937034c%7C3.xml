<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1994</searchword><id>6060</id><udhid>UDH:TvAR/6060</udhid><titel>De toekomst op de werkvloer; de dierenbescherming en de nieuwe wet</titel><searchwords><searchword>TvAR 10/1994</searchword><searchword>UDH:TvAR/6060</searchword></searchwords><attachments><attachment><name>1994_nr 10_Artikel_Ruizendaal.pdf</name><extention>pdf</extention><url>https://denhollander.info/download/5869/ci</url></attachment></attachments><inleiding>INLEIDING&#13;
De toekomst op de werkvloer van de Dierenbescherming kan wel belangrijk beïnvloed&#13;
worden door de nieuwe Gezondheids- en welzijnswet voor dieren1 ; de toekomst is echter&#13;
niet afhankelijk van wetgeving alleen. Er zijn immers ook andere factoren, waaronder&#13;
voorlichting met als gevolg bewustwording en wellicht mentaliteitsverandering, die een&#13;
cruciale rol spelen bij de bepaling van de toekomst op de werkvloer. Wetgeving is, met&#13;
inachtneming van de beperkingen, echter op dit moment onontbeerlijk en zolang dit de realiteit&#13;
is, is de Dierenbescherming dus wel degelijk gebaat bij een zo goed mogelijke invulling&#13;
van regelgeving. De Gezondheids- en welzijnswet voor dieren zou wat dat betreft&#13;
een stap in de goede richting kunnen betekenen.&#13;
Dit artikel zal zich uitsplitsen in vier onderdelen: een introductie van de organisatie,&#13;
een kort inzicht in de betekenis van wetgeving voor de Dierenbescherming, vervolgens&#13;
een beschrijving van de wettelijke mogelijkheden die zij heeft en de veranderingen die de&#13;
nieuwe Gezondheids- en welzijnswet voor dieren op dit gebied brengt, en tenslotte een&#13;
korte conclusie.</inleiding><content>1. INTRODUCTIE ORGANISATIE DIERENBESCHERMING&#13;
Voor een goed begrip lijkt mij een beknopte introductie van de organisatie onontbeerlijk.&#13;
De Nederlandse Vereniging tot Bescherming van Dieren omvat 134 autonome afdelingen&#13;
en een Landelijk Bureau te Den Haag. Dit bureau is in algemene zin het beleidsvoorbereidend&#13;
en -uitvoerend orgaan van de Vereniging op landelijk niveau. Er werken ongeveer&#13;
45 professionele krachten, waaronder veel parttimers. Er zijn diverse secties, die ieder op&#13;
het eigen terrein gespecialiseerd zijn. In tegenstelling tot wat vaak verondersteld wordt,&#13;
ontvangt de organisatie geen subsidie en is voor wat betreft de inkomsten geheel afhankelijk&#13;
van donaties, lidmaatschappen en erflatingen. Het ledenaantal bedraagt ruim 130 000.&#13;
De Landelijke Inspectiedienst Dierenbescherming (L.I.D.) te Hilversum is een stichting&#13;
en hangt onder de vereniging. Er zijn onder andere 11 onbezoldigd politie-ambtenaren in&#13;
dienst als districtsinspecteur. Deze zijn dagelijks op pad om middels hun&#13;
toezichthoudende en opsporende bevoegdheden het dierenleed aan te pakken. Hiermee&#13;
wordt in feite een overheidstaak overgenomen door een particuliere organisatie. Naast districtsinspecteurs heeft de L.I.D. nog ongeveer 170 afdelingsinspecteurs, die&#13;
op vrijwillige basis proberen om, middels voorlichting en mentaliteitsverandering, verbetering&#13;
in het dierenwelzijn te bewerkstelligen.&#13;
Voorts vervult de L.I.D. een belangrijke signalerende functie met betrekking tot nog&#13;
niet of ontoereikend in de wet geregelde zaken, voornamelijk middels zogenaamde thema-&#13;
controles. Hierbij wordt periodiek een onderwerp diepgaand onderzocht met de bedoeling&#13;
een weg tot verbetering te vinden.&#13;
Een groot deel van de taken van de L.I.D. wordt verricht naar aanleiding van publieksklachten.&#13;
Hoewel de L.I.D. dit liever anders ziet, staat zij gezien de prioriteitenstelling bij&#13;
de overheid niet zelden eenzaam vooraan bij het aanpakken van dierenleed. Bij veel burgers&#13;
is alle hoop gevestigd op de Dierenbescherming en deze streeft er zoveel mogelijk&#13;
naar om aan de verwachtingen naar behoren te voldoen.&#13;
2. DE DIERENBESCHERMING EN WETGEVING&#13;
Een organisatie die het welzijn van dieren nastreeft, heeft natuurlijk in eerste instantie&#13;
baat bij een diervriendelijke mentaliteit in de samenleving. Hierbij speelt voorlichting,&#13;
met als minimaal doel bewustwording en als maximaal doel een zo groot mogelijk welzijn&#13;
voor alle dieren, een cruciale rol. Voor wat betreft het dierenwelzijn heeft er in de&#13;
maatschappij wel degelijk een mentaliteitsverandering plaatsgevonden; benadeling van&#13;
het welzijn van dieren wordt door steeds meer mensen met een kritische blik bekeken. De&#13;
wetgeving was als statisch fenomeen echter achtergebleven bij deze maatschappelijke&#13;
ontwikkeling en behoefde derhalve een ingrijpende 'face-lift'.&#13;
Gezien het feit dat de Dierenbescherming sinds jaar en dag geconfronteerd wordt met&#13;
de hiaten in gedateerde regelingen, was en is haar hoop gericht op nieuwe en verbeterde&#13;
wetgeving. Tijdens de lange ontstaansgeschiedenis van de Gezondheids- en welzijnswet&#13;
voor dieren heeft vanuit onze organisatie een constante input en lobby richting wetgever&#13;
plaatsgevonden om tot werkelijk diervriendelijke wetgeving te komen. Een en ander heeft&#13;
wel tot aanzienlijke veranderingen geleid, maar dit was gezien de strekking van het eerste&#13;
wetsontwerp ook niet meer dan een noodzaak. In de nieuwe welzijnswetgeving zou de officieel&#13;
erkende intrinsieke waarde van het dier goed tot zijn recht moeten komen en, als&#13;
zodanig, het uitgangspunt van de bepalingen dienen te vormen. Alleen dan bestaat de garantie&#13;
dat de belangen van het dier, naast die van de mens, in de wetgeving voldoende afgewogen&#13;
tot uitdrukking komen.&#13;
3. MOGELIJKHEDEN OP DE WERKVLOER VAN DE DIERENBESCHERMING&#13;
Op dit moment wordt nog naarstig gewerkt aan de invulling van de Gezondheids- en welzijnswet&#13;
voor dieren. Het is dus nog niet duidelijk hoe alle uitvoeringsbesluiten in definitieve&#13;
vorm komen te luiden.&#13;
De toekomst op de werkvloer als gevolg van de wet is dientengevolge niet zeker. Het&#13;
kader ligt echter wel vast, daarbuiten kan middels AMvB of Ministeriële Regeling niet&#13;
geregeld worden. Aldus kan in ieder geval wel in grote lijnen worden aangegeven waar de wet verbetering&#13;
brengt, dan wel te kort schiet.&#13;
Net als in het oude recht is in de nieuwe wet gekozen voor een overwegend strafrechtelijke&#13;
handhaving. Hiermee is niet gezegd dat deze vorm van handhaving het optimum is.&#13;
Het strafrecht kent een aantal bekende nadelen voor de burger, waaronder de afhankelijkheid&#13;
van de prioriteitenstelling van de overheid en het ontbreken van invloed op de gang&#13;
van zaken in het proces. Minder aandacht krijgt het feit dat het verbieden en bestraffen&#13;
van bepaalde gedragingen van overheidswege een aanzienlijke inbreuk op de individuele&#13;
vrijheid van de burger betekent. Daarom zou, voordat in wetgeving voor strafrechtelijke&#13;
handhaving wordt gekozen, allereerst moeten worden bezien of de staat namens de gemeenschap&#13;
het recht heeft om strafrechtelijk in te grijpen.2 Strafrecht mag worden gebruikt&#13;
wanneer dat nuttig en nodig is. Nodig is het, wanneer gedragingen schade (dreigen&#13;
te) veroorzaken aan (leden van) de gemeenschap. Nuttig is het, wanneer de baten van de&#13;
criminalisering de kosten overtreffen. De schade moet aannemelijk worden gemaakt en&#13;
gemotiveerd. Vervolgens dient bekeken te worden of bepaalde schadelijke gedragingen&#13;
uit respect voor de individuele vrijheid wellicht getolereerd zouden moeten worden. Pas&#13;
daarna, zo stelt de Roos, is de staat bevoegd om te straffen.&#13;
De samenleving wordt steeds meer doordrongen van het idee dat dieren een eigen&#13;
waarde als levend wezen vertegenwoordigen en de mens deswege een verantwoordelijkheid&#13;
heeft ten opzichte van hen. Er worden aldus aan het dier intrinsieke rechten toegekend3&#13;
en ter verwezenlijking van deze aanspraken is een restrictie van menselijke vrijheid&#13;
onvermijdelijk. Het strafbaar stellen van bepaald gedrag dat het welzijn van dieren aantast&#13;
brengt zonder meer kosten met zich mee; naast financiële middelen ten behoeve van de&#13;
handhaving moet hierbij tevens aan het reeds eerder genoemde inleveren van een stukje&#13;
individuele vrijheid gedacht worden. Daar staan mijns inziens voldoende baten tegenover,&#13;
waaronder het van overheidswege beschikken over de mogelijkheid om bescherming van&#13;
dieren te realiseren en het bevestigen en wellicht versterken van het normbesef jegens dieren.&#13;
Het lijkt mij dat de wetgever aan de overheid terecht de bevoegdheid heeft gegeven om&#13;
overtreders van dierenbeschermingsregelgeving te vervolgen en te berechten. Het dier&#13;
zou beschouwd kunnen worden als een 'onmondig lid' van de gemeenschap, maar indien&#13;
een dergelijke redenering te extreem wordt geacht, blijft de eigenwaarde van het dier een&#13;
gerechtvaardigde basis voor ingrijpen van overheidswege, zelfs wanneer dit ten koste gaat&#13;
van de vrijheid van het individu.&#13;
Aldus is bevestigd dat strafrecht nodig en nuttig kan zijn bij het handhaven van dierenbeschermingsbepalingen.&#13;
Hiermee is de kous echter niet af. De wetgever dient voorts te&#13;
bezien of er geen andere middelen tot handhaving van de dierenwelzijnsregels zijn, zodat&#13;
het strafrecht achterwege zou kunnen blijven. Het civielrecht is een andere optie. De civiele&#13;
procedure kan worden ingesteld door een belanghebbende organisatie of, in het geval&#13;
aan het dier subjectieve rechten zijn toegekend, door een organisatie die als wettelijk&#13;
vertegenwoordiger van het dier kan worden aangemerkt.4&#13;
De voordelen zijn evident: de prioriteitenstelling van de overheid speelt in beginsel&#13;
geen rol, de rechter is lijdelijk, de belanghebbende houdt zelf enige greep op de gang van zaken en is niet gebonden aan de procedurele beperkingen van het Wetboek van Strafvordering&#13;
en daarnaast zijn de begrippen binnen het privaatrecht vatbaar voor een meer flexibele&#13;
uitleg. Er zijn echter ook bezwaren ten aanzien van de civiele procedure aan te&#13;
voeren. Zo zijn er minder rechtswaarborgen voor de gedaagde en beschikt de eisende partij&#13;
niet over onderzoeksbevoegdheden en dwangmiddelen, dit in tegenstelling tot het strafrecht.&#13;
Ook kan er bij partijen minder afstand ten opzichte van het geschil bestaan.&#13;
Desondanks mag het civielrecht in dierenwelzijnswetgeving als een aantrekkelijk alternatief&#13;
voor het strafrecht worden beschouwd. In plaats van substitutie verdient naar mijn&#13;
mening een combinatie van beide echter de voorkeur, aangezien aldus een breder kader&#13;
voor handhaving ontstaat, waarnaast ook een bijdrage van het bestuursrecht gewenst kan&#13;
zijn. In de Gezondheids- en welzijnswet voor dieren is een combinatie van publiek- en civielrecht&#13;
gerealiseerd. De nadruk ligt echter, zoals reeds eerder aangegeven, op de strafrechtelijke&#13;
handhaving. Dit is mijns inziens onterecht, gezien de mogelijkheden die de&#13;
andere handhavingsvormen - mits zodanig opgesteld dat de toepassing realistisch is -&#13;
kunnen bieden.&#13;
De mogelijkheden op de werkvloer van de Dierenbescherming zijn sterk afhankelijk&#13;
van de handhavingsmogelijkheden die de wetgeving biedt. Ik zal mij beperken tot de volgende&#13;
drie zaken: de algemene strafbepalingen (materieel recht), de civielrechtelijke&#13;
handhavingsmogelijkheid en de strafrechtelijke handhavingsmogelijkheid (formeel recht).&#13;
Per onderdeel zullen achtereenvolgens de huidige stand van zaken, de vanuit de Dierenbescherming&#13;
gewenste veranderingen en de toekomstige situatie als gevolg van de Gezondheids-&#13;
en welzijnswet voor dieren worden aangegeven.&#13;
De algemene strafbepalingen&#13;
Op dit moment zijn de artikelen 254 en 455 van het Wetboek van Strafrecht nog geldig.&#13;
Zij worden gekenmerkt door een zedenbeschermende ratio; de menselijke belangen, niet&#13;
het dierenwelzijn, zijn het uitgangspunt van deze bepalingen. De letterlijke (relevante)&#13;
tekst van de artikelen luidt als volgt:&#13;
Art. 254:&#13;
- 1. Met gevangenisstraf van ten hoogste zes maanden of geldboete van de derde cate&#13;
gorie wordt gestraft:&#13;
1°. hij die, zonder redelijk doel of met overschrijding van hetgeen ter bereiking van zodanig&#13;
doel toelaatbaar is, opzettelijk een dier pijn of letsel veroorzaakt of de gezondheid&#13;
van een dier benadeelt;&#13;
2°. hij die, zonder redelijk doel of met overschrijding van hetgeen ter bereiking van zodanig&#13;
doel toelaatbaar is, opzettelijk aan een dier dat geheel of ten dele aan hem toebehoort&#13;
en onder zijn toezicht staat, of aan een dier tot welks verzorging hij verplicht is, de&#13;
nodige verzorging onthoudt.&#13;
- 2 .....&#13;
Art. 455:&#13;
- 1. Met hechtenis van ten hoogste een maand of geldboete van de tweede categorie&#13;
wordt gestraft:&#13;
1°. hij die nodeloos een dier pijn of letsel veroorzaakt, nodeloos een dier kwelt of nodeloos&#13;
de gezondheid van een dier benadeelt; 2°. hij die nodeloos aan een dier dat geheel of ten dele aan hem toebehoort en onder&#13;
zijn toezicht staat, of aan een dier tot welks verzorging hij verplicht is, de nodige verzorging&#13;
onthoudt.&#13;
- 2 .....&#13;
- 3 .....&#13;
In het kort komen de bepalingen op het volgende neer: het mishandelen, dan wel het verwaarlozen&#13;
van dieren is toegestaan, mits het doel maar niet onredelijk en het middel maar&#13;
niet disproportioneel is. Zowel het misdrijf (art. 254) als de overtreding (art. 455) zwijgen&#13;
over het doden van dieren; zolang geen mishandeling plaatsvindt, zijn dieren het leven&#13;
dus niet zeker. Overigens is de werking van de bepalingen onvoldoende omlijnd en dientengevolge&#13;
leveren bewijs en kwalificatie van bepaalde gedragingen als misdrijf/overtreding&#13;
nogal eens problemen op.&#13;
De Dierenbescherming vindt dat de in de wetgeschiedenis gebleken beperking tot uitsluitend&#13;
lichamelijk lijden moet verdwijnen. Introductie van de zinsnede 'het benadelen&#13;
van het welzijn van een dier' verdient de voorkeur, omdat het alle mogelijke tekorten in&#13;
het welzijn die bij dieren kunnen voorkomen omvat. Dit benadelen van het welzijn zou&#13;
als algemeen verbod in een zogenaamde rest- of vangnetbepaling moeten worden opgenomen,&#13;
waarbij in een aparte bepaling als rechtvaardigingsgrond de proportionaliteit van het&#13;
middel en de noodzakelijkheid (objectief bezien) van het doel kan worden vermeld. Bij&#13;
het vaststellen van de noodzakelijkheid kan worden vastgehouden aan de strekking van de&#13;
bijzondere, op specifieke omgangsvormen met dieren toegespitste bepalingen. In de Gezondheids-&#13;
en welzijnswet voor dieren zijn als vangnet de artikelen 36 en 37 opgenomen.&#13;
De relevante passage uit artikel 36 luidt:&#13;
1. Het is verboden om zonder redelijk doel of met overschrijding van hetgeen ter bereiking&#13;
van zodanig doel toelaatbaar is, bij een dier pijn of letsel te veroorzaken dan wel de&#13;
gezondheid of het welzijn van een dier te benadelen.&#13;
2.....&#13;
3. Een ieder is verplicht hulpbehoevende dieren de nodige zorg te verlenen.&#13;
Art. 37:&#13;
Het is de houder van een dier verboden aan een dier de nodige verzorging te onthouden.&#13;
De toekomstige restbepaling heeft het benadelen van het welzijn strafbaar gesteld en&#13;
daarnaast is het opzetvereiste verdwenen. Voorts is overtreding van artikel 36, lid 1, en&#13;
artikel 37 een misdrijf en is de strafmaat drastisch verhoogd. De in lid 3 opgenomen zorgplicht&#13;
is eveneens een positief punt. Naast deze verbeteringen blijft helaas een belangrijk&#13;
nadeel bestaan. Artikel 36 lid 1 is nog steeds uitgegaan van de toelaatbaarheid van mishandeling,&#13;
mits het een binnen proporties te bereiken redelijk doel betreft. De bewijsproblemen,&#13;
zoals deze zich in de huidige wetgeving voordoen, worden gedeeltelijk ondervangen&#13;
door de toevoeging in de vorm van het benadelen van het welzijn en door het feit&#13;
dat diverse gedragingen nu expliciet middels bijzondere bepalingen in de wet strafbaar&#13;
zijn gesteld. Aldus wordt een groter gebied van handelingen met dieren bestreken.&#13;
Concluderend kan gesteld worden, dat de vangnetbepalingen in de nieuwe wet een verbetering&#13;
ten opzichte van de huidige artikelen inhouden, maar dat aan de gewenste 'restfunctie'&#13;
vanwege de grotendeels gedateerde redactie naar verwachting nog steeds weinig&#13;
recht zal worden gedaan. Overigens levert de huidige situatie, waarin de oude bepalingen nog steeds van kracht&#13;
zijn en de datum van vervanging niet duidelijk is, behoorlijke verwarring op; de staande&#13;
magistratuur is daarbij niet uitgesloten. Dit betekent een extra complicerende en vertragende&#13;
factor in de strafrechtelijke afhandeling van dierenwelzijnszaken, aangezien deze&#13;
niet zelden ernstig in gevaar komt doordat een Officier van Justitie zich, ondanks een correcte&#13;
vermelding in het proces-verbaal, reeds voortijdig en ten onrechte baseert op het toekomstige&#13;
artikel uit de Gezondheids- en welzijnswet voor dieren. Het verdwalen in de&#13;
'wetgevingsdoolhof' is al lang niet meer het exclusieve lot van de burger.&#13;
De civielrechtelijke handhavingsmogelijkheid&#13;
Een eenvoudige civiele vorderingsmogelijkheid is noodzakelijk uit oogpunt van een effectieve&#13;
bescherming van het dier. De praktijk heeft geleerd dat publiekrechtelijke handhaving&#13;
alleen immers geen garantie biedt dat de belangen van dieren onvoorwaardelijk in&#13;
acht worden genomen.&#13;
De Dierenbescherming is in de jurisprudentie erkend als belangenbehartiger van dieren&#13;
en kan in dure en dus hoogdrempelige civiele rechtbankprocedures haar recht proberen te&#13;
halen. Zowel afdelingen als de Hoofdvereniging hebben hiervan gebruik gemaakt. Het is&#13;
echter een uiterst moeizame en kostbare weg. Daarom heeft de Dierenbescherming gepleit&#13;
voor een verzoekschriftprocedure bij de Kantonrechter. Deze procedure kent geen verplichte&#13;
procesvertegenwoordiging, stelt geen hoge eisen aan de bewijsvoering en is relatief&#13;
goedkoop. Vooral bij enkele structurele welzijnsproblemen, die niet concreet&#13;
wettelijk geregeld kunnen worden, bieden onderhandelingen, eventueel gevolgd door een&#13;
civiele procedure, de beste vooruitzichten. Dergelijke zaken zijn veelal moeilijk middels&#13;
het strafrecht op te lossen, omdat ze doorgaans niet van criminele aard zijn en geen strafrechtelijk&#13;
verwijt opleveren.&#13;
In de Gezondheids- en welzijnswet voor dieren is het recht om als dierenbeschermingsorganisatie&#13;
voor dieren op te komen wettelijk vormgegeven. Het artikel (128) is nog niet&#13;
in werking getreden en dit zal ook niet gebeuren. In de tussentijd is namelijk een wet tot&#13;
stand gekomen, waarin het rechtsvorderingsrecht van belangenorganisaties in het algemeen&#13;
geregeld wordt.5 Nog steeds is daarin de rechtbank de aangewezen instantie en bovendien&#13;
wordt, in tegenstelling tot de huidige rechtspraktijk, vereist dat de organisatie&#13;
volledige rechtsbevoegdheid bezit. Daarnaast is in de ogen van de Dierenbescherming teruggegaan&#13;
naar de zedenbeschermende ratio van de eerder genoemde oude strafbepalingen,&#13;
doordat een dierenbeschermingsorganisatie slechts voor de belangen van andere&#13;
personen kan opkomen. Aldus kan niet anders dan via de gekunstelde weg dat dierenleed&#13;
de belangen van de mens schendt, worden geprocedeerd ten behoeve van dierenbelangen.&#13;
Het zal duidelijk zijn dat deze wet niet als een verbetering kan worden gezien.&#13;
De strafrechtelijke handhavingsmogelijkheid&#13;
De L.I.D. is voor wat betreft de strafrechtelijke handhaving bevoegd om de eerste zet te&#13;
doen. Zij baseert zich daarbij op de artikelen 254 en 455 van het Wetboek van Strafrecht&#13;
en enkele speciale wetten. De reeds eerder genoemde bewijsproblematiek met betrekking&#13;
tot de algemene strafbepalingen en de onmogelijkheid om adequaat in te grijpen in schrijnende gevallen van dierenleed zijn de belangrijkste problemen die door de L.I.D. worden&#13;
ervaren.&#13;
De inspecteurs van de L.I.D. komen meer dan eens in een situatie, waarin het dierenleed&#13;
zo schrijnend is dat direct ingrijpen noodzakelijk is. De toestand van huisvesting,&#13;
leefomstandigheden of verzorging kan zodanig zijn dat het ogenblikkelijk uit de beschikkingsmacht&#13;
van de eigenaar/verzorger halen van de dieren vereist is, dat er direct diergeneeskundige&#13;
verzorging nodig is of zelfs in de zeer trieste gevallen, dat het dier direct&#13;
geëuthanaseerd dient te worden.&#13;
Op dit moment wordt in deze nood voorzien door een oneigenlijk gebruik van inbeslagnemingsbevoegdheden,&#13;
waarbij het feit dat deze bevoegdheden niet zijn toegespitst&#13;
op de specifieke situatie die het behartigen van dierenbelangen met zich brengt, vaak zeer&#13;
treurige consequenties heeft. Het is echter de enige manier om, met betrekking tot dieren,&#13;
in te grijpen. Op zich zijn dieren echter ongeschikt voor de opslag die de bewaring met&#13;
zich brengt, eenvoudigweg omdat het levende wezens betreft. Helaas worden ze in de regelgeving&#13;
echter niet als zodanig beschouwd en is het dus erg gecompliceerd om van de&#13;
mogelijkheid tot vervreemden (artikel 117 lid 1 Wetboek van Strafvordering) gebruik te&#13;
maken. Het komt dus regelmatig voor dat dieren zeer lange tijd in bewaring blijven, hetgeen&#13;
uit dierenwelzijnsoogpunt een uiterst ongewenste situatie is. Vanwege de hoge kosten&#13;
die dit met zich mee brengt, is Justitie op haar beurt überhaupt vaak niet bereid om tot&#13;
inbeslagneming over te gaan. Zodoende wordt in gevallen van vaak ernstig dierenleed&#13;
niet ingegrepen. Voorts worden dieren na strafrechtelijke behandeling van een zaak meer&#13;
dan eens gewoon teruggegeven aan de veroordeelde, hetgeen natuurlijk de waanzin ten&#13;
top is. Ondanks het feit dat overduidelijk is dat inbeslagneming volkomen ongeschikt is&#13;
als middel in de strijd tegen dierenleed, is de wetgever tot nog toe weigerachtig gebleven&#13;
om dit te erkennen en een beter instrument ter hand te stellen.&#13;
De Dierenbescherming heeft reeds sinds de vroege jaren tachtig gewezen op deze problematiek&#13;
en heeft ook een oplossing aangedragen. Zij stelt namelijk voor om opsporingsen&#13;
toezichthoudende ambtenaren de bevoegdheid te geven om, indien de toestand van de&#13;
huisvesting, leefomstandigheden of verzorging van een dier daar naar hun oordeel dringend&#13;
aanleiding toe geeft, de eigenaar/verzorger te bevelen maatregelen ter verbetering&#13;
van de toestand te nemen. Zonodig wordt de nakoming van deze bevelen verzekerd met&#13;
behulp van de sterke arm. Hiermee wordt een middel aangereikt om onmiddellijk in te&#13;
grijpen en dierenleed adequaat aan te pakken. Zoals ik al even kort geschetst heb, is in de&#13;
Gezondheids- en welzijnswet voor dieren nog steeds niet gekozen voor een beter instrument&#13;
en zullen de ambtenaren, waaronder onze districtsinspecteurs, zich moeten behelpen&#13;
met het dwangmiddel inbeslagneming.&#13;
4. CONCLUSIE&#13;
Ik ben mij bewust van het feit dat het door mij geschetste beeld niet erg positief is. De&#13;
Dierenbescherming ziet echter wel degelijk ook goede punten in de nieuwe wet. Het wettelijk&#13;
kader biedt zeker mogelijkheden om het dierenwelzijn te verbeteren, hetgeen gerealiseerd&#13;
moet worden middels de invulling in AMvB's en Ministeriële Regelingen. Het&#13;
blijft helaas een ernstige omissie, dat de mogelijkheden tot handhaving zo marginaal zijn&#13;
gebleven. Om tot slot enig inzicht te geven in de problemen die onze organisatie ondervindt in haar werkzaamheden, wil ik een praktijkvoorbeeld aanhalen. In deze zaak zijn&#13;
zowel het civielrecht als het strafrecht aan de orde geweest.&#13;
Sinds 1990 heeft de Vereniging een Kort-Geding-vonnis in de hand, dat een notoire illegale&#13;
hondenhandelaar, die reeds vele dieren verwaarloosd heeft, op straffe van een&#13;
dwangsom onder andere verbiedt om meer dan vijf honden te houden. In januari van dit&#13;
jaar werden door actie op strafrechtelijk terrein vanuit de L.I.D. maar liefst 25 honden in&#13;
beslag genomen. De hondenhandelaar werd wederom verdacht van verwaarlozing en illegale&#13;
hondenhandel. Met betrekking tot acht honden (waaronder enkele reeds overleden&#13;
dieren) werd verwaarlozing bewezen geacht en deze dieren werden verbeurd verklaard.&#13;
De overige dieren zouden moeten worden teruggegeven aan de hondenhandelaar. Hier&#13;
ligt een reeds eerder aangegeven belangrijk bezwaar van het dwangmiddel inbeslagneming&#13;
in dierenwelzijnszaken; een man die diverse veroordelingen op zijn naam heeft wegens&#13;
het verwaarlozen van en zonder vergunning handelen in honden en opnieuw is&#13;
veroordeeld, wordt, als gevolg van het wettelijk kader rond de inbeslagneming, ondanks&#13;
alle bezwaren uit dierenwelzijnsoogpunt, na de strafrechtelijke afhandeling weer in het&#13;
bezit gesteld van het merendeel van de dieren. In dit geval heeft de Dierenbescherming alles&#13;
in het werk gesteld om te voorkomen dat de dieren zouden worden teruggegeven en&#13;
daartoe werd civielrechtelijk derdenbeslag gelegd ter inning van de dwangsommen. De&#13;
hondenhandelaar had immers op de datum van strafrechtelijke inbeslagneming het civielrechtelijke&#13;
verbod op het houden van meer dan vijf honden geschonden. Bovendien zou&#13;
hij, door teruggave van Justitie van de honden, onmiddellijk weer in overtreding van het&#13;
verbod zijn.&#13;
De executieverkoop om de dwangsommen te innen heeft geresulteerd in nieuwe, goede&#13;
huisvesting van de honden en aldus is de doelstelling van de Dierenbescherming, zij het&#13;
via een uiterst moeilijke weg, gerealiseerd.</content><legacyfootnotes>1. Wet van 24 september 1992, houdende vaststelling van de Gezondheids- en welzijnswet voor dieren, Stb.&#13;
1992,585&#13;
2. Th. A. de Roos, Strafbaarstelling van economische delicten, een crimineel-politieke studie, Arnhem, Gou&#13;
da Quint, 1987, blz. 1-84&#13;
3. Nota Rijksoverheid en dierenbescherming, Tweede Kamer, 1980-1981, 16 966, nrs. 1 en 2&#13;
4. D. Boon, Nederlands dierenrecht, Arnhem, Gouda Quint, 1983, blz. 63-82&#13;
5. Wet van 6 april 1994 tot regeling van de bevoegdheid van bepaalde rechtspersonen om ter bescherming van&#13;
de belangen van andere personen een rechtsvordering in te stellen, Stb. 269&#13;
</legacyfootnotes><footnotes><footnote/></footnotes><auteurs>Mevr. mr M.J.E. Ruizendaal</auteurs><published>1994-03-23 00:00:00</published><modified>1994-03-23 00:00:00</modified><editiondate>1994-03-23</editiondate><htmlpath>https://denhollander.info/artikel/6060</htmlpath></article>
</articles></edition>