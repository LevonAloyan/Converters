<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1991</searchword><id>6190</id><udhid>UDH:TvAR/6190</udhid><titel>Agrarische erfpacht en de werking van art. 59 Pachtwet</titel><searchwords><searchword>TvAR 2/1991</searchword><searchword>UDH:TvAR/6190</searchword></searchwords><attachments><attachment><name>1991_nr 2_Artikel_Hoog.pdf</name><extention>pdf</extention><url>https://denhollander.info/download/5984/ci</url></attachment></attachments><inleiding>1. INLEIDING&#13;
Een van de belangrijkste motieven voor het in leven roepen van een pachtwetgeving,&#13;
zoals in eerste instantie neergelegd in de Pachtwet 1937 en thans in de Pachtwet en het&#13;
daarop gebaseerde Pachtnormenbesluit, was de noodzaak te komen tot een integraal&#13;
systeem van dwingendrechtelijke regels met betrekking tot pacht van hoeven en los&#13;
land, voor zover deze dienden ter uitoefening van de landbouw. De bepalingen van het&#13;
Burgerlijk Wetboek, die tot aan de invoering van de Pachtwet 1937 golden, waren&#13;
voornamelijk regelend recht. Inmiddels is een discussie op gang gekomen om een&#13;
omgekeerd proces in werking te stellen: het verminderen van het aantal dwingendrechtelijke&#13;
bepalingen.' In het kader van deze discussie is als een van de argumenten gebruikt&#13;
het gegeven, dat de dwingendrechtelijke bepalingen van de Pachtwet op meer of minder&#13;
grote schaal worden ontdoken en ontgaan.&#13;
Onder ontduiking van de Pachtwet kan worden verstaan het handelen in strijd met de&#13;
dwingendrechtelijke bepalingen daarvan, derhalve overtreding van de in de Pachtwet&#13;
vastgelegde regels. Een van de meest sprekende voorbeelden van ontduiking is&#13;
verpachting op basis van een mondelinge pachtovereenkomst, althans een niet door de&#13;
grondkamer goedgekeurde pachtovereenkomst.&#13;
Onder ontgaan van de Pachtwet dient te worden verstaan het op een dusdanige wijze&#13;
in gebruik uitgeven van een hoeve of los land dat de Pachtwet niet van toepassing is. Het&#13;
meest sprekende voorbeeld hiervan is het uitgeven in erfpacht voor een periode van&#13;
langer dan vijfentwintig jaren met het oogmerk de Pachtwet niet van toepassing te laten&#13;
zijn. Op zich is er geen wettelijke bepaling, die een dergelijke handelwijze verbiedt.&#13;
De laatste tijd doet zich in de praktijk evenwel een aantal vormen van ontgaan voor,&#13;
waarvan men zich zou kunnen afvragen, of er sprake is van ontgaan of ontduiken. Het&#13;
gaat in deze gevallen om uitgiftes in erfpacht, in veel gevallen in combinatie met&#13;
uitgiftes in pacht. Alvorens deze constructies te behandelen en een aantal conclusies&#13;
dienaangaande te formuleren is het zinvol de wettelijke bepalingen inzake erfpacht en&#13;
ter zake van het ontgaan van de Pachtwet nader te beschouwen. </inleiding><content>2. WETTELIJKE BEPALINGEN&#13;
Erfpacht is een zakelijk recht, dat op zich niet in enige relatie staat tot pacht. Erfpacht&#13;
kent eigen wettelijke regels, in het huidige BW opgenomen in de art. 767 tot en met 783, die voor het grootste deel regelend recht zijn. Het staat partijen derhalve in de meeste&#13;
gevallen vrij van de wettelijke bepalingen af te wijken. Met name kent de wet geen&#13;
dwingendrechtelijke bepalingen betreffende de hoogte van de canon en het einde van&#13;
het erfpachtsrecht.&#13;
Het is duidelijk, dat het voor eigenaren veel aantrekkelijker is om gronden en/of&#13;
gebouwen in erfpacht uit te geven dan in pacht, waarop wel een groot aantal dwingendrechtelijke&#13;
bepalingen van toepassing is. Teneinde een vlucht in erfpacht en andere&#13;
zakelijke genotsrechten, zoals vruchtgebruik, te voorkomen, heeft de wetgever de&#13;
volgende bepaling in art. 59 van de Pachtwet opgenomen:&#13;
1. De bepalingen van deze wet vinden overeenkomstige toepassing op overeenkomsten,&#13;
waardoor of krachtens welke tegen een vergoeding ineens of in termijnen zakelijke&#13;
genotsrechten voor 25 jaar of korter, dan wel voor onbepaalde tijd op hoeven of los land&#13;
worden gevestigd. In geval van zakelijke genotsrechten voor onbepaalde tijd blijft de&#13;
overeenkomstige toepassing van bepalingen van deze wet beperkt tot 25 jaar na de&#13;
vestiging.&#13;
2. De bepalingen, die voor het zakelijke genotsrecht gelden, vinden slechts toepassing&#13;
voor zover zij niet in strijd zijn met dwingende bepalingen van deze wet.&#13;
Een bepaling van deze strekking is niet nieuw. Reeds bij het tot stand komen van de&#13;
Pachtwet 1937 voorzag de wetgever het risico van een vlucht in zakelijke genotsrechten.&#13;
In verband daarmee bepaalde art. 14 van de Pachtwet 1937, dat de bepalingen van de&#13;
wet, waarvan niet of slechts in bepaalde zin mag worden afgeweken, overeenkomstige&#13;
toepassing vinden, wanneer tegen een vergoeding ineens of in termijnen zakelijke&#13;
genotsrechten voor vijfentwintig jaren of korter op landerijen gevestigd zijn. Artikel 14&#13;
sprak merkwaardigerwijs niet van zakelijke genotsrechten voor onbepaalde tijd, hoewel&#13;
dit gezien de strekking van de bepaling wel voor de hand zou hebben gelegen.2&#13;
In het Pachtbesluit, dat de Pachtwet 1937 verving, is deze bepaling integraal in&#13;
art. 2 overgenomen.&#13;
Zoals uit de redaktie blijkt, verschilt het huidige art. 59 van art. 14 van de Pachtwet&#13;
1937 en art. 2 van het Pachtbesluit: het ziet zowel op zakelijke genotsrechten voor een&#13;
periode van vijfentwintig jaren en korter als op die voor onbepaalde tijd. Bij de&#13;
beoordeling of art. 59 in voorkomende gevallen van toepassing is, dient in ieder geval&#13;
de vraag te worden beantwoord, wanneer in het algemeen sprake is van rechten van&#13;
vijfentwintig jaren of korter, of voor onbepaalde tijd. Ik kom daarop terug bij de&#13;
behandeling van de individuele constructies.&#13;
3. PRAKTIJKVOORBEELDEN&#13;
Hoewel zich in de praktijk vele varianten kunnen voordoen, beperk ik mij tot een tweetal voorbeelden, die naar mijn mening een voldoende representatief beeld geven van de&#13;
door diverse grondeigenaren toegepaste constructies.&#13;
Een van de grotere verpachters, een stichting die een landgoed beheert, geeft hoeven&#13;
en los land in erfpacht uit. Het gaat om erfpachtsrechten met een duur van veertig jaren.&#13;
De stichting heeft in haar algemene voorwaarden evenwel een aantal bepalingen&#13;
opgenomen, die feitelijk een afwijking van deze duur betekenen.&#13;
Ten aanzien van het einde van dit erfpachtsrecht in het algemeen geldt, dat het eindigt&#13;
door het verstrijken van de bepaalde termijn, door opzegging in verband met een&#13;
rechterlijke wijziging van het erfpachtsrecht, waarbij met name gedacht is aan wijziging&#13;
op grond van art. 5.7.1.8a van het Nieuw Burgerlijk Wetboek3, indien de erfpachter op&#13;
of nabij het object van het erfpachtsrecht geen agrarisch bedrijf meer uitoefent, door&#13;
overlijden van de erfpachter, door het bereiken van de vijfenzestigjarige leeftijd van de&#13;
erfpachter, alsmede indien de erfpachter als gevolg van ziekte of invaliditeit niet meer&#13;
in staat is zijn agrarisch bedrijf voort te zetten. In de laatste drie gevallen eindigt het&#13;
erfpachtsrecht niet indien een bloed- of aanverwant van de erfpachter in de rechte nederdalende&#13;
lijn het agrarisch bedrijf van de erfpachter voortzet.&#13;
Bovenstaande bepalingen maken, dat het erfpachtsrecht, hoewel formeel voor een&#13;
periode van veertig jaren, feitelijk voor onbepaalde tijd is gevestigd.&#13;
Daarnaast heeft de stichting het recht de erfpacht op te zeggen in geval van&#13;
wanprestatie van de erfpachter. Een dergelijke opzeggingsmogelijkheid geeft het&#13;
erfpachtsrecht eveneens een variabele duur. Op zich kan men uit de mogelijkheid van&#13;
een tussentijdse opzegging wegens wanprestatie van de erfpachter echter niet zonder&#13;
meer afleiden, dat daarmee het recht voor onbepaalde tijd is gevestigd. De mogelijkheid&#13;
tot tussentijdse opzegging is immers in dit geval geen uitvloeisel van het erfpachtsrecht&#13;
zelf, doch van het niet nakomen van verplichtingen door de erfpachter.4&#13;
De tweede constructie is die welke met name in de provincie Flevoland wordt&#13;
toegepast door de Dienst der Domeinen van de Staat der Nederlanden, en die bekend&#13;
staat onder de benaming 'erfpacht nieuwe stijl'.&#13;
Formeel hebben de door de Staat uitgegeven erfpachtsrechten een duur van veertig&#13;
jaren. Het staat derhalve vast, dat het betreffende erfpachtsrecht niet voor vijfentwintig&#13;
jaren of korter gevestigd wordt, of voor onbepaalde tijd. Ik gaf reeds aan, dat niet slechts&#13;
van belang is, voor welke periode het erfpachtsrecht formeel is gevestigd, doch ook voor&#13;
welke periode het in werkelijkheid geldt. In het eerste voorbeeld is aangegeven, dat door&#13;
middel van specifieke beëindigingsbepalingen de feitelijke duur van het erfpachtsrecht&#13;
verkort kan worden, waarmee een erfpachtsrecht voor onbepaalde tijd is ontstaan: de&#13;
beëindigingsdatum staat immers niet vast.&#13;
De Staat hanteert in Flevoland voorwaarden, die op twee wijzen van invloed zijn op&#13;
de duur van het erfpachtsrecht. Ten eerste geven de op de erfpachtsrechten toepasselijke algemene voorwaarden een aantal opzeggingsgronden, die alle te maken hebben met&#13;
wanprestatie van de erfpachter.5 Ook hier geldt, dat deze opzeggingsmogelijkheden in&#13;
beginsel niet voldoende zijn om te concluderen, dat er sprake is van een erfpachtsrecht&#13;
voor onbepaalde tijd.&#13;
Anders ligt dat evenwel naar mijn mening met het bepaalde, dat de Staat het recht&#13;
heeft het erfpachtsrecht op te zeggen, wanneer de erfpachter of een mede-erfpachter in&#13;
staat van faillissement is verklaard. Deze bepaling maakt, dat het recht voor onbepaalde&#13;
tijd in de zin van art. 59 geldt: met het faillissement staat immers geenszins vast, dat de&#13;
erfpachter wanprestatie heeft gepleegd tegenover de Staat.&#13;
Als voorbeeld moge gelden de situatie, waarin twee mede-erfpachters gezamenlijk een&#13;
landbouwbedrijf uitoefenen.&#13;
Aan de verplichtingen uit hoofde van het erfpachtsrecht wordt voldaan. Eén van de&#13;
mede-erfpachters oefent naast het gezamenlijke landbouwbedrijf nog een ander bedrijf&#13;
uit. Doordat hij in het kader van dat bedrijf niet meer aan zijn verplichtingen kan&#13;
voldoen, wordt hij in staat van faillissement verklaard. Gevolg is, dat de Staat het&#13;
erfpachtsrecht jegens beide mede-erfpachters kan opzeggen, terwijl jegens de Staat op&#13;
geen enkele wijze wanprestatie wordt gepleegd. De opzeggingsbevoegdheid geldt ook&#13;
wanneer de andere niet gefailleerde mede-erfpachter het landbouwbedrijf gewoon wil&#13;
voortzetten en aan zijn verplichtingen jegens de Staat kan en wil voldoen.&#13;
Mijn conclusie is, dat er reeds op basis van deze algemene voorwaarden sprake is van&#13;
een erfpachtsrecht voor onbepaalde tijd.&#13;
Een tweede groep bepalingen, die op de duur van het erfpachtsrecht, althans op de&#13;
duur van het genot ervan, betrekking heeft, is terug te vinden in de erfpachtsakte zelf.&#13;
De praktijk is, dat de Staat de gebouwen met de ondergrond in erfpacht uitgeeft, terwijl&#13;
het land in pacht wordt gegeven. De grondgebruiker wordt derhalve met twee rechtsfiguren&#13;
geconfronteerd: erfpacht en pacht. Er is evenwel niet slechts sprake van twee&#13;
rechtsfiguren, doch ook van een koppeling van beide in die zin, dat het erfpachtsrecht&#13;
in zijn uitwerking in sterke mate afhankelijk is van het pachtrecht. Van afhankelijkheid&#13;
in omgekeerde zin is geen sprake. Dit verschil in afhankelijkheid laat zich gemakkelijk&#13;
verklaren: de wettelijke bepalingen van het erfpachtsrecht zijn voornamelijk regelend&#13;
recht, zodat het individuele erfpachtsrecht met grote vrijheid vormgegeven kan worden,&#13;
terwijl de bepalingen van de Pachtwet in de meeste gevallen dwingend recht zijn, zodat&#13;
er slechts een zeer beperkte contractsvrijheid bestaat.&#13;
De afhankelijkheid van het erfpachtsrecht is op twee wijzen geconcretiseerd. Ten&#13;
eerste is er in de erfpachtsakte een aanvullende mogelijkheid tot opzegging van het erfpachtsrecht voorzien, welke verband houdt met de hierna te behandelen tweede&#13;
wijze. Daartoe is het navolgende artikel opgenomen:&#13;
In aansluiting aan het in artikel 15 van de Algemene voorwaarden bepaalde heeft de&#13;
Staat de bevoegdheid het erfpachtsrecht door opzegging met ingang van zodanig tijdstip&#13;
als hij verkiest te doen eindigen, indien de erfpachter is opgehouden pachter te zijn van&#13;
de in artikel (...) van deze akte omschreven oppervlakte cultuurgrond en een vervreemding&#13;
van het erfpachtsrecht cum annexis overeenkomstig het in artikel (...) van deze akte&#13;
bepaalde niet binnen een maand nadien tussen hem en de in artikel (...) van de akte&#13;
bedoelde persoon schriftelijk is overeengekomen.6&#13;
Sinds kort wordt dit artikel aangevuld met de navolgende bepaling:&#13;
Nochtans is de Staat steeds gehouden het erfpachtsrecht door opzegging te doen&#13;
eindigen indien de erfpachter, nadat de pacht is beëindigd, een hiertoe strekkend&#13;
schriftelijk verzoek heeft gedaan (...).&#13;
Het is duidelijk, dat nu de duur van de pachtovereenkomst onbepaald is, ook deze&#13;
bepaling het erfpachtsrecht voor onbepaalde tijd doet zijn.&#13;
De tweede wijze is niet van invloed op de duur van het erfpachtsrecht, doch op de duur&#13;
van het genot ervan. In de erfpachtsakte is een bepaling opgenomen met betrekking tot&#13;
de overdracht en scheiding van het erfpachtsrecht, welke als volgt is geredigeerd:&#13;
1. Het is de erfpachter - behoudens ontheffing, hem verleend door de Staat - verboden&#13;
het erfpachtsrecht cum annexis te vervreemden, onverminderd het bepaalde in het&#13;
tweede en derde lid.&#13;
2. Bij beëindiging van de met de erfpachter aangegane pachtovereenkomst met betrek&#13;
king tot de oppervlakte cultuurgrond, gelegen op de kavels, administratief bekend X in&#13;
A, gevolgd door een nieuwe verpachting dan wel andere uitgifte van deze oppervlakte,&#13;
verbindt de erfpachter zich het erfpachtsrecht over te dragen aan de persoon aan wie de&#13;
Staat de oppervlakte cultuurgrond verpacht dan wel anderszins uitgeeft.&#13;
3. In geval van pachtoverdracht met toestemming van de Staat dan wel indeplaatsstelling&#13;
als pachter op grond van artikel 49 of artikel 54 van de Pachtwet met betrekking tot&#13;
de in het tweede lid omschreven oppervlakte cultuurgrond verbindt de erfpachter zich&#13;
het erfpachtsrecht over te dragen aan de persoon aan wie de pacht met betrekking tot&#13;
deze oppervlakte wordt overgedragen dan wel aan degene die in de plaats wordt gesteld&#13;
als pachter.&#13;
4. Het is de erfpachter verboden een onverdeeldheid, waarin het erfpachtsrecht cum&#13;
annexis wordt bezeten, op te heffen anders dan door een scheiding waarbij dit&#13;
recht in zijn geheel wordt toebedeeld aan degene die het pachtrecht op de in het tweede&#13;
lid omschreven oppervlakte cultuurgrond heeft verkregen.&#13;
Naar de letter van de wet is er in dit geval geen sprake van een duur van het recht van&#13;
vijfentwintigjaren of korter of voor onbepaalde tijd, doch wel van een duur van het genot van het recht voor onbepaalde tijd. Er zijn immers vele redenen waarom het tijdstip van&#13;
het einde van de pachtovereenkomst onzeker is. Is de erfpachter ten tijde van de&#13;
vestiging van het erfpachtsrecht veertig jaren of ouder, dan resteert nog slechts een&#13;
periode van vijfentwintig jaren of korter tot het mogelijke einde van de pachtovereenkomst&#13;
op grond van de vijfenzestigjarige leeftijd. Daarnaast kunnen het mogelijk&#13;
vroegtijdig overlijden van de pachter of het eventueel bestemmen van het gepachte tot&#13;
niet tot de landbouw betrekkelijke doeleinden het voortduren van de pachtovereenkomst&#13;
onzeker maken.&#13;
4. JURIDISCHE BEOORDELING&#13;
Zoals in het onderdeel Wettelijke bepalingen reeds is aangegeven, staat bij de beoordeling&#13;
van de juridische aspecten van de bij wijze van voorbeeld behandelde constructies&#13;
art. 59 van de Pachtwet centraal. Getoetst dient te worden, of de constructies&#13;
onder de bepaling van art. 59 vallen.&#13;
In het geval van de Stichting (voorbeeld 1) is er sprake van een overeengekomen duur&#13;
van veertig jaren. De overeengekomen specifieke tussentijdse opzeggingsgronden en&#13;
bepalingen ten aanzien van het einde van het erfpachtsrecht, maakt dit in werkelijkheid&#13;
voor onbepaalde tijd.7 De meest sprekende voorwaarde in dit kader is, dat het erfpachtsrecht&#13;
eindigt door overlijden van de erfpachter, tenzij hij een bloed- of aanverwant in de&#13;
rechte nederdalende lijn heeft die hem opvolgt. De conclusie is derhalve, dat er in dit&#13;
geval sprake is van een zakelijk genotsrecht als bedoeld in art. 59.&#13;
Het gevolg hiervan is, dat voor de periode van vijfentwintig jaren na de vestiging van&#13;
het recht de dwingendrechtelijke bepalingen van de Pachtwet op dit erfpachtsrecht van&#13;
toepassing zijn, terwijl de bepalingen van het erfpachtsrecht slechts toepassing vinden&#13;
voor zover zij niet in strijd zijn met de dwingendrechtelijke bepalingen van de Pachtwet.&#13;
In concreto betekent dit, dat alle in het voorbeeld genoemde specifieke opzeggingsgronden&#13;
en omstandigheden, waarin het erfpachtsrecht eindigt, geen toepassing zullen&#13;
vinden. Een aantal van de omstandigheden zal ten hoogste een geldige opzeggings- of&#13;
ontbindingsgrond opleveren, doch geen einde van rechtswege tot gevolg kunnen&#13;
hebben.&#13;
Ten aanzien van de Staat (voorbeeld 2) geldt, althans voor zover het gaat om de&#13;
opzeggingsbevoegdheid, hetzelfde als ten aanzien van het eerste voorbeeld, nu de&#13;
opzeggingsbevoegdheid van de Staat ruimer is dan slechts in geval van wanprestatie van&#13;
de erfpachter.&#13;
Ten aanzien van de tweede variant in het voorbeeld van de Staat, de verplichting van&#13;
de erfpachter het erfpachtsrecht in bepaalde gevallen over te dragen, ligt de zaak minder&#13;
eenvoudig. Het erfpachtsrecht is in deze gevallen gevestigd voor zesentwintig jaren of&#13;
langer. De tussentijdse overdracht van het erfpachtsrecht is niet van invloed op de duur&#13;
ervan: het erfpachtsrecht gaat door de overdracht immers niet teniet.&#13;
Of deze situatie tot gevolg heeft, dat er in dit geval sprake is van een zakelijk&#13;
genotsrecht als bedoeld in art. 59, hangt af van de uitleg die aan dit artikel gegeven wordt. Artikel 59 spreekt van zakelijke genotsrechten voor vijfentwintig jaren of korter, dan&#13;
wel voor onbepaalde tijd. De redaktie van het artikel geeft geen nadere specificatie van&#13;
deze begrippen. In ieder geval zijn daaronder begrepen de rechten, die voor vijfentwintig&#13;
jaren of korter of voor onbepaalde tijd zijn gevestigd, waarbij deze duur derhalve&#13;
officieel in de akte van vestiging als de duur staat vermeld. Hiervoor gaf ik evenwel&#13;
reeds aan, dat niet de formele duur van het erfpachtsrecht van belang is, doch ook de&#13;
materiële duur. Maken allerlei opzeggingsclausules deze voor onbepaalde tijd of voor&#13;
vijfentwintig jaren of korter, dan is art. 59 eveneens van toepassing.&#13;
Artikel 59 biedt echter geen aanknopingspunt de werking te beperken tot de duur van&#13;
het recht. Doel en strekking van de bepaling is immers elk recht op het genot voor&#13;
vijfentwintig jaren of korter of voor onbepaalde tijd onder de werking van de Pachtwet&#13;
te brengen. Een en ander impliceert, dat wanneer de erfpachter het genot van het object&#13;
van de erfpacht uit hoofde van de erfpachtsovereenkomst voor vijfentwintig jaren of&#13;
korter of voor onbepaalde tijd heeft, art. 59 eveneens van toepassing is.&#13;
In het voorbeeld van de Staat bestaat voor de erfpachter de verplichting het erfpachtsrecht&#13;
over te dragen, en derhalve het genot af te staan, wanneer de gelieerde pachtovereenkomst&#13;
eindigt. Aangezien het einde van de pachtovereenkomst niet bepaalbaar is, is&#13;
er sprake van een genot uit hoofde van het erfpachtsrecht voor onbepaalde tijd. Daarmee&#13;
staat vast, dat de dwingendrechtelijke bepalingen van de Pachtwet op het erfpachtsrecht&#13;
van toepassing zijn, met als gevolg dat de bepalingen met betrekking tot de opzegging&#13;
en die met betrekking tot de overdracht van het recht zullen vervallen als zijnde in strijd&#13;
met de dwingendrechtelijke bepalingen van de Pachtwet.&#13;
5. CONCLUSIE&#13;
Het is onmiskenbaar, dat op diverse wijzen getracht wordt de werking van de Pachtwet&#13;
te omzeilen. Enerzijds vindt een regelrechte ontduiking plaats doordat bijvoorbeeld&#13;
mondeling verpacht wordt, anderzijds zoeken verpachters naar methoden de werking&#13;
van de Pachtwet te ontgaan. De enige wijze waarop dat kan, is door het vestigen van&#13;
zakelijke genotsrechten voor een periode van langer dan vijfentwintig jaren. Uit de&#13;
voorgaande voorbeelden blijkt, dat in veel gevallen de verpachter wel de voordelen van&#13;
het zakelijk genotsrecht wil, doch niet de daaraan verbonden nadelen - althans voor&#13;
hem - wenst te accepteren. In het eerste voorbeeld blijkt de verpachter dit nadeel voor&#13;
hem op te vangen door het creëren van tussentijdse opzeggingsmogelijkheden, zich&#13;
daarbij waarschijnlijk niet de werking van art. 59 realiserend.&#13;
Het tweede voorbeeld, de door de Staat bedongen overdrachtsplicht van het erfpachtsrecht,&#13;
lijkt op het eerste gezicht een wél geslaagde poging de werking van de&#13;
Pachtwet te ontgaan. Ik heb hiervoor echter reeds uiteengezet, dat bij een juiste uitleg&#13;
van art. 59 ook deze methode onderhevig is aan de werking daarvan, nu dit artikel&#13;
betrekking heeft op de duur van het feitelijk genot. Op dit moment is er - althans voor&#13;
zover mij bekend - overigens geen rechtspraak op dit punt, noch van een der pachtkamers,&#13;
noch van een der grondkamers.&#13;
Tot slot past nog een opmerking van principiële - of zo men wil morele - aard. Het&#13;
begrip 'ontgaan van wetgeving' werd met name gebruikt in de fiscale sfeer ter aanduiding van belastingconstructies. Veelal werd te dien aanzien - met name door de&#13;
overheid - gesteld, dat al was er geen sprake van overtreding van enige wettelijke&#13;
bepaling, het gebruik maken van dergelijke constructies in ieder geval moreel niet&#13;
aanvaardbaar is. Het is dan ook saillant vast te moeten stellen, dat uitgerekend diezelfde&#13;
overheid, en dan nog de onder het Ministerie van Financiën ressorterende Dienst der&#13;
Domeinen, op grote schaal van constructies gebruik maakt teneinde de Pachtwet te&#13;
ontgaan. Wil men al stellen, dat het uit eigenbelang ontgaan van wettelijke voorschriften&#13;
door particulieren moreel onaanvaardbaar is, dan is het ontgaan door de overheid als&#13;
behartiger van het algemeen belang in nog veel grotere mate onaanvaardbaar. Verontrustend&#13;
is, dat deze mentaliteit van de overheid ook doorklinkt in de voorstellen met&#13;
betrekking tot de heroverweging van de pachtwetgeving.8&#13;
Het leidt in ieder geval tot de conclusie, dat het tijd wordt de positie van de overheid&#13;
als grondeigenaar ter discussie te stellen en wellicht te herzien.</content><legacyfootnotes>I. Zie mijn artikel: Heroverweging pachtwetgeving: revival of the roaring twenties?, Agrarisch Recht 1989 p. 265.&#13;
2. Tot deze conclusie komt eveneens Cohen (I.B. Cohen: De Pachtwet p. 87, H.D. Tjeenk Willink &amp; Zoon N.V.&#13;
Haarlem, 1937). Zie ook C.M.O. van Nispen tot Sevenaer: De Pachtwet, p. 32 en 33, W.E.J. Tjeenk Willink Zwolle,&#13;
1937.&#13;
3. Artikel 5.7.1.8a NBW:&#13;
1. Indien vijfentwintig jaren na de vestiging van de erfpacht zijn verlopen, kan de rechter op vordering van de&#13;
eigenaar of de erfpachter de erfpacht wijzigen of opheffen op grond van onvoorziene omstandigheden, welke van&#13;
dien aard zijn dat naar maatstaven van redelijkheid en billijkheid ongewijzigde instandhouding van de akte van&#13;
vestiging niet van de eigenaar of de erfpachter kan worden gevergd.&#13;
2. De rechter kan de vordering onder door hem vast te stellen voorwaarden toewijzen.&#13;
3. Rust op de erfpacht of op de zaak een beperkt recht, dan is de vordering slechts toewijsbaar, indien de beperkt&#13;
gerechtigde in het geding is geroepen en ook te zijnen aanzien aan de maatstaf van lid 1 is voldaan.&#13;
4. Vgl. Pk. Hof Arnhem 8 februari 1965, P. 1965,2570.&#13;
5. Algemene voorwaarden voor de uitgifte in erfpacht voor veertig jaren van cultuurgrond, Dienst der Domeinen,&#13;
Domeinen nr. 79b. 300372, art. 15 lid 1:&#13;
De Staat heeft het recht het erfpachtsrecht door opzegging met ingang van zodanig tijdstip, als hij verkiest, te doen&#13;
eindigen, indien:&#13;
a. de erfpachter of een mede-erfpachter in staat van faillissement is verklaard;&#13;
b. de erfpachter een of meer termijnen van de erfpachtscanon niet binnen zes maanden na de verschijndag of&#13;
andere uit hoofde van de erfpachtsovereenkomst aan de Staat verschuldigde bedragen niet binnen drie maanden&#13;
na gedane aanmaning heeft betaald;&#13;
c. de erfpachter ernstig in gebreke is in het nakomen van de hem in de artikelen 4 en 9 opgelegde verplichtingen&#13;
en na gedane aanmaning niet binnen de daarbij gestelde termijn zijn verplichtingen naleeft en de schade aan het&#13;
erfpachtsgoed volledig heeft hersteld.&#13;
6. De laatste twee verwijzingen hebben betrekking op het hierna te behandelen artikel over de overdracht en&#13;
scheiding van het erfpachtsrecht.&#13;
7. Vgl. Houwing/Rombach (losbladig) nr. 574.&#13;
8. Zie noot 1.</legacyfootnotes><footnotes><footnote/></footnotes><auteurs>Mr. PA. de Hoog</auteurs><published>1991-02-01 00:00:00</published><modified>1991-02-01 00:00:00</modified><editiondate>1991-02-01</editiondate><htmlpath>https://denhollander.info/artikel/6190</htmlpath></article>
</articles></edition>