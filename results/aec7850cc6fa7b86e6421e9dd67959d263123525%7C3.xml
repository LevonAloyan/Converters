<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1988</searchword><id>6274</id><udhid>UDH:TvAR/6274</udhid><titel>Ontwerp 'Gezondheids- en welzijnswet voor dieren': het welzijnshoofdstuk kritisch bezien</titel><searchwords><searchword>TvAR 3/1988</searchword><searchword>UDH:TvAR/6274</searchword></searchwords><attachments><attachment><name>1988_nr 3_Artikel_vanOers.pdf</name><extention>pdf</extention><url>https://denhollander.info/download/6068/ci</url></attachment></attachments><inleiding>INLEIDING&#13;
Het wetsontwerp 'Gezondheids- en welzijnswet voor dieren' heeft de voorbereidende&#13;
behandeling in de vaste Commissie voor Landbouw van de Tweede Kamer inmiddels&#13;
al bijna een jaar achter de rug en leidt momenteel een sluimerend bestaan in&#13;
afwachting van het moment waarop het door de minister zal worden ingediend voor&#13;
de plenaire behandeling.&#13;
Deze gang van zaken is geheel in overeenstemming met de ontstaansgeschiedenis&#13;
van dit ontwerp: een moeizame en uiterst trage ontwikkeling, waarbij het niet duidelijk&#13;
is of hier sprake is van een bewuste departementale vertragingstaktiek of van&#13;
een procedurele traagheid die in het algemeen kenmerkend is voor het wetgevingsproces.</inleiding><content>DE VOORGESCHIEDENIS&#13;
In 1974 verscheen de regeringsnota 'Intensieve Veehouderij" die bij de kamerbehandeling&#13;
in 1976 leidde tot een motie over het met spoed treffen van wettelijke&#13;
maatregelen inzake welzijnsvoorzieningen voor dieren in de veehouderij.&#13;
Dit was voor de toenmalige minister aanleiding toe te zeggen dat de gewenste&#13;
voorzieningen datzelfde jaar nog zouden worden ingepast in het toen al in voorbereiding&#13;
zijnde ontwerp tot wijziging van de Veewet.2&#13;
Pas vier jaar later, in 1980, werd dit ontwerp de Tweede Kamer als 'Gezondheidswet&#13;
voor dieren' in de vorm van een ontwerp-kaderwet aangeboden.3&#13;
De minister bleek te hebben gekozen voor het wel smalst denkbare kader: in&#13;
slechts één van de 99 artikelen werd aandacht aan het welzijn van dieren besteed&#13;
door voor veertien onderwerpen de mogelijkheid tot nadere regelgeving te vermelden.&#13;
De kamerbrede kritiek was niet mals. Gevreesd werd dat het bevorderen van het&#13;
dierenwelzijn krachtens deze wet een restpost zou worden. Men vond het dierenwelzijn&#13;
er 'met de haren bijgesleept', terwijl bovendien verbazing werd uitgesproken&#13;
over de lange tijdsduur van totstandkoming van dit ontwerp. Kamerbreed werd aangedrongen op een uitgebreide wettelijke regeling, welke integraal alle wettelijke dierenbeschermingsregelingen&#13;
zou kunnen omvatten4.&#13;
De inhoudelijke kritiek op zijn ontwerp heeft de minister ter harte genomen. Het&#13;
ontwerp is inmiddels voorzien van een uitgebreid hoofdstuk over het dierenwelzijn&#13;
en de naam van het ontwerp werd gewijzigd in 'Gezondheids- en welzijnswet voor&#13;
dieren'.&#13;
Het trage tempo is ondanks alle kamerkritiek nog niet tot enige versnelling gebracht:&#13;
de toevoeging van het nieuwe hoofdstuk werd pas vijfjaar na deze kritiek,&#13;
april 1985 bij de memorie van antwoord gerealiseerd.5&#13;
Ook de verdere behandeling sleept zich moeizaam voort in een tempo, dat gezien&#13;
het belang van de te regelen materie, beschamend moet worden genoemd. Na een&#13;
voorbereidende behandeling die op 19 maart 1987 werd afgesloten met het eindverslag&#13;
van de vaste Commissie voor Landbouw6, is tot op heden niets meer over&#13;
het ontwerp vernomen, twaalf jaar nadat in 1976 in een aangenomen kamermotie&#13;
was aangedrongen op het met spoed treffen van maatregelen voor het welzijn van&#13;
dieren in de intensieve veehouderij!&#13;
Los van het feit dat dit trage tempo, tegen de uitdrukkelijke wens van het parlement,&#13;
iets lijkt te zeggen van het krachtenspel in onze parlementaire democratie en&#13;
de rol daarin van de vierde macht, is dit ook gezien de op dit beleidsterrein bestaande&#13;
evidente noodzaak tot snelle regelgeving, bedroevend. De ontwikkelingen in deze&#13;
bedrijfstak hebben sinds de kamermotie van 1976 bepaald niet stilgestaan. De aantallen&#13;
gehouden dieren zijn immens toegenomen, de huisvestingssystemen zijn ruimtelijk&#13;
beperkter dan ooit en nieuwe biotechnologische ontwikkelingen staan op het&#13;
punt hun intrede in het proces van dierlijke produktie op explosieve wijze te doen.&#13;
Zowel dierenwelzijn als milieuhygiëne staan hierdoor onder een druk die ten tijde&#13;
van de kamermotie in 1976 op geen stukken na kon worden voorzien. Desondanks&#13;
lijkt adequate regelgeving op dit terrein nauwelijks enige prioriteit te genieten.&#13;
DE HOOFDLIJNEN VAN HET WELZIJNSHOOFDSTUK&#13;
1. Structuur en werking&#13;
De structuur van de wet is die van een kaderwet, waarbij regeling van concrete zaken&#13;
overwegend bij of krachtens algemene maatregelen van bestuur in het vooruitzicht&#13;
wordt gesteld.&#13;
De wet is niet van toepassing op alle dieren, maar slechts op dieren die 'gehouden&#13;
worden'. In het wild levende en verwilderde dieren vallen derhalve niet onder de&#13;
werking van deze wet, met uitzondering van het mishandelingsartikel en een artikel&#13;
ter voorkoming van verspreiding van smetstof door niet-gehouden dieren. De bepalingen met betrekking tot het dierenwelzijn zijn in één hoofdstuk (HA)&#13;
geregeld, met uitzondering van het welzijn van vissen, waarover in de slotbepalingen&#13;
(art. 84c) is aangegeven dat daarover door de minister aanvullende regels kunnen&#13;
worden gegeven.&#13;
2. Verbodsbepalingen&#13;
In het welzijnshoofdstuk komen zes concrete verbodsbepalingen voor. Dit betreft:&#13;
- verbod om na inwerkingtreding van de wet nieuwe diersoorten ten behoeve van&#13;
produktie te houden en het intensief gaan houden van diersoorten die voor de inwer&#13;
kingtreding niet-intensief werden gehouden (art. 37a bis);&#13;
- verbod op mishandeling en het onthouden van de nodige verzorging, (art. 37c&#13;
en 37d);&#13;
- verbod op het couperen van oren, het doorsnijden van stembanden en het verko&#13;
pen van of het deelnemen met dieren waaraan een dergelijke ingreep is verricht aan&#13;
tentoonstellingen, keuringen of wedstrijden (art. 37g en h);&#13;
- verbod op het zinloos doden van dieren (art. 37j);&#13;
- verbod op het beschikbaarstellen van dieren als prijs bij wedstrijden, loterijen&#13;
etc. (art. 37n bis);&#13;
- verbod op doping bij gebruik van dieren ten behoeve van wedstrijden (art. 375).&#13;
3. Bij of krachtens AMvB te treffen regelingen&#13;
Voor alle overige dierenwelzijnsregelingen worden nadere regelingen bij of krachtens&#13;
algemene maatregelen van bestuur in het vooruitzicht gesteld.&#13;
Deze nadere regelingen betreffen in grote lijnen, in volgorde van de wetsartikelen&#13;
genoemd, de volgende zaken:&#13;
- het houden van diersoorten die hiertoe niet of minder geschikt zijn (art. 37a);&#13;
- de wijze waarop dieren mogen worden gehouden.&#13;
Onder meer het vastleggen of aanbinden, het gescheiden houden van dieren van verschillende&#13;
leeftijd, soort of geslacht en de ruimte waarover dieren moeten kunnen&#13;
beschikken, (art. 31b);&#13;
- de verzorging, voedering, drenking-, behandeling en het africhten van dieren, gel&#13;
dend voor bepaalde categoriën van houders (art. 37e);&#13;
— het vroegtijdig onttrekken van een jong aan het moederdier (art. 37f);&#13;
- andere lichamelijke ingrepen dan couperen van oren en doorsnijden van stem&#13;
banden of het stellen van nadere regels voor het verrichten van deze ingrepen (art.&#13;
37g);&#13;
- embryotransplantatie (art. 37i);&#13;
- het doden van dieren.&#13;
Onder meer de wijze waarop, de situatie waarin en de personen door wie dieren mogen&#13;
worden gedood en de bedwelming van slachtdieren (art. 37k);&#13;
- de huisvesting van dieren. Onder meer afmetingen en uitvoering van verblijven, te gebruiken constructiematerialen,&#13;
inrichting van kooien, verlichting, luchtverversing, verwarming etc, alsmede&#13;
voorzieningen die het voor de gehouden dieren mogelijk maken soorteigen gedrag&#13;
te ontplooien (art. 37l);&#13;
- ongewenste huisvestingssystemen.&#13;
Mogelijkheid tot een verbod op verkoop en aflevering van nader aan te wijzen huisvestingssystemen,&#13;
nadere regels waarbij eisen aan dit soort systemen kunnen worden&#13;
gesteld en een nadere regeling waarbij de minister, indien het belang van het welzijn&#13;
van dieren dat vereist, een onmiddelijke voorziening kan treffen indien huisvestingssystemen&#13;
waarvoor nog geen regelingen zijn getroffen, op de markt worden gebracht&#13;
(art. 37l);&#13;
- het fokken met dieren.&#13;
Nadere regels en een verbod om met dieren die in strijd met deze regels zijn gefokt,&#13;
deel te nemen aan tentoonstellingen of keuringen, dan wel deze dieren te verkopen&#13;
(art. 37m);&#13;
- het bedrijfsmatig verkopen, verhuren etc. van dieren (art. 37N);&#13;
- het vervoeren van dieren.&#13;
Dit betreft het overnemen van de bepalingen bij en krachtens de Wet Dierenvervoer&#13;
(art. 37o);&#13;
- het gebruik van dieren bij wedstrijden.&#13;
Onder meer een verbod op dope-middelen, nadere regels inzake leeftijd en gezondheid&#13;
van de deelnemende dieren, frequentie waarin mag worden deelgenomen, baanen&#13;
hindernisbouw etc, alsmede een verbod om met bepaalde dieren aan bepaalde&#13;
wedstrijden deel te nemen of deze wedstrijden te organiseren (art. 37r t/m 37u);&#13;
- keuringen, markten, en andere gelegenheden waarbij dieren worden gehouden of&#13;
aan het publiek worden getoond met recreatieve, sportieve of opvoedkundige doel&#13;
einden (art. 37v).&#13;
4. Overige regelingen met betrekking tot het dierenwelzijn&#13;
- Raad voor gezondheids- en welzijnsaangelegenheden van dieren. Dit is een over&#13;
legorgaan voor het nationaal en internationaal te voeren beleid op het gebied van&#13;
de gezondheid en het welzijn van dieren. Deze Raad bestaat uit een afdeling&#13;
gezondheids- en een afdeling welzijnsaangelegenheden. Samenstelling en werkwijze&#13;
van deze Raad worden nader bij AMvB geregeld.&#13;
- Onbedwelmd slachten.&#13;
Behalve deze zes verbodsbepalingen en de aangekondigde nadere regelingen bij algemene&#13;
maatregel van bestuur, bevat het welzijnshoofdstuk nog een aantal bepalingen&#13;
omtrent het onbedwelmd slachten ten behoeve van de Israëlitische en islamitische&#13;
ritus, die deels zijn overgenomen uit het 'Vleeskeuringsbesluit' en deels een aanzienlijke&#13;
uitbreiding aan dit slachten geven door het onbedwelmd slachten ten behoeve&#13;
van export-doeleinden onder bepaalde voorwaarden uitdrukkelijke bij wet toe te&#13;
staan. DIERENBESCHERMINGSKRITIEK: EEN ALTERNATIEF WETSONTWERP&#13;
Direct nadat in april 1985 bij de memorie van antwoord een compleet welzijnshoofdstuk&#13;
in het regeringsontwerp was ingevoegd, werd door de Nederlandse Vereniging&#13;
tot Bescherming van Dieren forse kritiek geuit op de inhoud van dit hoofdstuk.&#13;
In september datzelfde jaar publiceerde deze vereniging een in boekvorm uitgegeven&#13;
alternatief wetsontwerp: 'Een Wet voor het Welzijn van Dieren', in de parlementaire&#13;
behandeling van het regeringsontwerp vaak aangeduid als 'het dierenbeschermingsontwerp'&#13;
.7&#13;
Los van tal van punten van kritiek op de scherpte van de in het regeringsontwerp&#13;
gebruikte formuleringen, kwam het dierenbeschermingsontwerp tegemoet aan een&#13;
aantal in de ogen van de dierenbescherming zeer principiële tekortkomingen van het&#13;
regeringsontwerp.&#13;
Dit betrof de volgende zaken:&#13;
1e De zelfstandige belangen van dieren, gebaseerd op hun intrinsieke waarde, komen&#13;
in het regeringsontwerp onvoldoende uit de verf.&#13;
2e Het regeringsontwerp geeft onvoldoende basis voor een gerichte ontwikkeling&#13;
van het overheidsbeleid op dit specifieke beleidsterrein.&#13;
3e Doordat het regeringsontwerp zich beperkt tot dieren die 'gehouden worden',&#13;
mist het de samenhang met andere wetgeving die zich richt op de niet-gehouden dieren&#13;
(o.a. 'Jachtwet', 'Visserijwet', 'Bestrijdingsmiddelenwet', natuur-en milieuwetten&#13;
etc).&#13;
4e De indeling van het welzijnshoofdstuk is onlogisch en onsamenhangend. 5e&#13;
Enkele evidente dierenwelzijnsprobleemvelden zijn in het regeringsontwerp ongeregeld&#13;
gelaten.&#13;
Deze punten zijn elk voor zich de moeite van een nadere beschouwing waard:&#13;
ad 1e De zelfstandige belangen van dieren:&#13;
Deze komen op twee manieren onvoldoende in het regeringsontwerp uit de verf.&#13;
Allereerst is het gekozen kader wel uiterst smal, zo niet het smalst denkbare. Tal&#13;
van onderwerpen worden slechts genoemd als nader bij algemene maatregel van&#13;
bestuur te regelen zaak. Uiteraard kan bijna geen enkel deelprobleem op dit complexe&#13;
beleidsterrein volledig in de wet worden geregeld. Op zijn minst zouden echter&#13;
in de diverse artikelen de relevante beleidsuitgangspunten moeten worden geformuleerd,&#13;
waardoor de nader te treffen regelingen een minder vrijblijvend karakter kunnen&#13;
hebben dan op basis van het regeringsontwerp het geval is. Een duidelijk voorbeeld&#13;
hiervan is art. 37m inzake het fokken met dieren. Dit artikel regelt slechts dat&#13;
er regels hierover kunnen worden gesteld bij AMvB evenals voor het verkopen, toelaten&#13;
tot tentoonstellingen etc. van in strijd met deze regels gefokte dieren. Niet duidelijk&#13;
is welke uitgangspunten hierbij gelden. Het dierenbeschermingsalternatief gaat bij het fokken met dieren uit van de volgende,&#13;
expliciet in het betrokken wetsartikel genoemde uitgangspunten:&#13;
- een in de wet gesteld verbod op het zodanig fokken dat een gerede kans bestaat&#13;
dat in het nageslacht of bij het moederdier ernstige lichamelijke of psychische gebreken&#13;
of afwijkingen zullen optreden;&#13;
- een in de wet gesteld verbod op bezitsoverdracht of -verkrijging dan wel het te&#13;
koop aanbieden of ten verkoop voorradighouden of het daartoe vervoeren van dit&#13;
soort verkeerd gefokte dieren;&#13;
- nadere voorschriften, te geven bij of krachtens AMvB met betrekking tot het fok&#13;
ken met dieren en het toelaten van dieren met erfelijke gebreken op tentoonstellingen.&#13;
Dit voorbeeld, dat met tal van andere zou kunnen worden uitgebreid, geeft duidelijk&#13;
aan dat binnen de systematiek van kaderwetgeving betere mogelijkheden kunnen&#13;
worden bedacht om de essentie van de te regelen zaken, de zelfstandige belangen&#13;
van dieren bij goede welzijnsregelingen, voldoende in de wet tot zijn recht te laten&#13;
komen.&#13;
Een tweede punt, waardoor in het regeringsontwerp de zelfstandige belangen van&#13;
dieren onvoldoende tot hun recht komen, is het feit dat gekozen is voor het klassieke&#13;
(en in de praktijk van rechtshandhaving op het gebied van dierenwelzijn nooit goed&#13;
tot ontwikkeling gekomen) strafrechtelijke model.&#13;
Wil het dierenwelzijn via wettelijke regelingen goed tot zijn recht komen als&#13;
zelfstandig rechtsbelang, dan zal naast een strafrechtelijk model, voldoende mogelijkheid&#13;
behoren te worden gecreëerd voor een civielrechtelijk model, waarin dieren,&#13;
vertegenwoordigd door mensen, zelfstandig belanghebbende partij kunnen zijn. Dit&#13;
zou impliciet betekenen dat aan dieren subjectieve rechten zouden worden toegekend.&#13;
Het is hier niet de juiste plaats om de theoretische beschouwingen over de&#13;
rechtssubjectiviteit van dieren te herhalen. Daarvoor zij verwezen naar een eerder&#13;
in dit blad verschenen artikel.8&#13;
In dit verband kan slechts worden herhaald dat toekenning van beperkte rechtssubjectiviteit&#13;
aan dieren, gekoppeld aan een systeem van erkenning van derden die&#13;
het dier in rechte civielrechtelijk kunnen vertegenwoordigen, het enige juridische instrument&#13;
is om de eigen belangen van dieren op evenwichtige wijze te kunnen afwegen&#13;
tegenover menselijke belangen.&#13;
Hierbij gaat het er niet om dierenbelangen gelijk of hoger te waarderen dan menselijke&#13;
belangen. De essentie is niet een fundamentele gelijkheid, maar een gelijke mate&#13;
van afweging van de ongelijksoortige en vaak aan elkaar tegenstrijdige belangen&#13;
van mens en dier.&#13;
Of hiervoor moet worden gekozen is een kwestie van politiek beleid als afgeleide&#13;
van een duidelijk ethisch uitgangspunt. Niet hiervoor kiezen betekent in ieder geval&#13;
wel dat de intrinsieke waarde van dieren, in 1981 reeds in de regeringsnota 'Rijksoverheid en dierenbescherming'9 erkend, wordt gedeformeerd tot een inhoudsloze&#13;
frase!&#13;
ad 2e Onvoldoende basis voor gerichte beleidsontwikkeling&#13;
Op drie onderdelen wordt in het regeringsontwerp de mogelijkheid voor gerichte&#13;
ontwikkeling van overheidsbeleid op dit specifieke terrein onvoldoende kader geboden.&#13;
Deze onderwerpen zijn de functie van de Raad voor gezondheids- en welzijnsaangelegenheden&#13;
van dieren, het gemis aan een systeem van preventieve toetsing van&#13;
bedrijfssystemen, alsmede het feit dat niet is uitgegaan van positief geformuleerde&#13;
bepalingen.&#13;
De Raad&#13;
Deze raad is een overlegorgaan en heeft geen adviserende functie. In de nadere memorie&#13;
van antwoord is hierover door de minister duidelijke taal gesproken. Advies&#13;
over AMvB's zal worden gevraagd aan afzonderlijke organisaties en instellingen en&#13;
niet aan de Raad.10&#13;
Het moet duidelijk zijn dat op deze manier een veelheid van eenzijdige adviezen&#13;
wordt verkregen, op grond waarvan de minister zich een veel te grote mate van keuzevrijheid&#13;
kan verwerven. Slechts adviezen vanuit een adviesorgaan waarin de belanghebbende&#13;
organisaties met elkaar over de wederzijdse standpunten van gedachten&#13;
hebben kunnen wisselen, kunnen aanspraak maken op voldoende evenwichtigheid&#13;
om werkelijk beleidsondersteunend te zijn.&#13;
De adviesfunctie van de Raad, de samenstelling en uitganspunten met betrekking&#13;
tot de werkwijze behoren in de wet geregeld te zijn, om voldoende garantie voor adequate&#13;
beleidsontwikkeling op dit terrein te mogen veronderstellen. Zonder deze uitdrukkelijke&#13;
uitganspunten lijkt gevaar voor departementale verdeel- en heerspolitiek&#13;
zeer voor de hand liggend.&#13;
Preventieve toetsing van bedrijfssystemen&#13;
Dit houdt in dat geen nieuwe bedrijfssystemen voor het houden van landbouwhuisdieren&#13;
meer in gebruik genomen mogen worden voordat ze getoetst zijn aan nader&#13;
te ontwikkelen welzijnscriteria. Aanvankelijk was in het regeringsontwerp hierin&#13;
niet voorzien. Bij de nadere memorie van antwoord is de minister ten dele aan deze&#13;
dierenbeschermingswens tegemoetgekomen door in art. 371 de mogelijkheid op te&#13;
nemen bij AMvB tevoren eisen te stellen aan op de markt te brengen vooraf aangewezen&#13;
huisvestingssystemen en bij ongewenste ontwikkelingen, zo nodig vooruitlopend&#13;
op het stellen van die eisen, bij wijze van onmiddellijke voorziening, de nodige&#13;
regelen stellen. Doordat hierbij wordt uitgegaan van nader aan te wijzen&#13;
huisvestingssystemen, zal het overheidsbeleid op dit gebied steeds een afgeleide zijn van zich voordoende&#13;
ontwikkelingen in de wijze waarop dieren voor produktiedoeleinden worden gehouden,&#13;
zonder dat sprake kan zijn van normstellend overheidsbeleid. De wetgever zal&#13;
in deze systematiek altijd achterop blijven lopen, daar nieuwe ontwikkelingen zich&#13;
pas duidelijk kenbaar maken als het kwaad nauwelijks meer te keren is.&#13;
In de nadere memorie van antwoord is door de minister opgemerkt dat alle in dit&#13;
opzicht relevante nieuwigheden op het departement terstond bekend zijn." Dit&#13;
geeft blijk van een grove onderschatting van deze problematiek. De praktijk van de&#13;
afgelopen jaren heeft overduidelijk het tegendeel aangetoond, waarbij bovendien&#13;
duidelijk is geworden dat het achteraf terugdringen van ongewenste ontwikkelingen&#13;
een moeilijke, tijdrovende en kostbare zaak is.&#13;
Wil een overheidsbeleid op dit gebied van dierenwelzijn werkelijk zijn afgestemd&#13;
op dierenwelzijn als zelfstandig rechtsbelang, dan zal dit beleid de grenzen moeten&#13;
vaststellen waarin ontwikkelingen kunnen plaatsvinden. Met andere woorden: de&#13;
ontwikkelingen moeten een afgeleide zijn van bestaand overheidsbeleid en niet andersom!&#13;
Dat laatste kan alleen als nieuwe ontwikkelingen niet eerder uitgebreid toepassing&#13;
mogen vinden dan nadat zij tevoren zijn getoetst aan de bij wet geformuleerde beginselen.&#13;
Alleen dan zal het overheidsbeleid zich op evenwichtige wijze kunnen ontwikkelen.&#13;
Op basis van experiment kunnen nieuwe bedrijfssystemen dan immers tijdelijk en&#13;
op beperkte schaal worden toegelaten, waarna voor definitieve toelating eerst mogelijkheden&#13;
ontstaan na voldoende evaluatie van de experimenten.&#13;
Positief geformuleerde bepalingen&#13;
Het regeringsontwerp gaat uit van negatief geformuleerde bepalingen. Het louter&#13;
aangeven wat verboden is, zal naar verwachting echter weinig veranderen aan de&#13;
huidige praktijk waarin de wet altijd snel is achterhaald door de maatschappelijke&#13;
werkelijkheid. Nieuwe, niet voorziene ontwikkelingen vallen dan vrijwel altijd buiten&#13;
de gestelde verbodsbepalingen en zullen eerst een halt kunnen worden toegeroepen&#13;
indien de welzijnsbenadeling evident de perken te buiten is gegaan.&#13;
Het terugdringen van dit soort ingeslopen ontwikkelingen, met name in de landbouwsector&#13;
is dan vrijwel altijd een moeizaam proces wat voor de betrokken bedrijfstak&#13;
alleen maar met inlevering van de bestaande bedrijfscapaciteit en met kapitaalvernietiging&#13;
achteraf kan gebeuren.&#13;
Indien, zoals in het dierenbeschermingsalternatief wordt uitgegaan van positieve&#13;
formuleringen, met andere woorden, niet wordt aangegeven wat is verboden, maar&#13;
wordt aangegeven wat is toegestaan, zullen nieuwe ontwikkelingen op de voet kunnen&#13;
worden gevolgd. Niet meer een x-aantal lichamelijke ingrepen op dieren verbieden,&#13;
maar een verbod op alles wat niet uitdrukkelijk als toegestaan is vermeld; niet&#13;
meer een x-aantal dieren aanwijzen als ongeschikt voor het houden in gevangenschap,&#13;
maar aanwijzen welke dieren wel hiervoor geschikt zijn. Aangeven wat kan&#13;
en mag en al het andere verbieden! Een dergelijk systeem van positieve formuleringen, in combinatie met een stelsel&#13;
van preventieve toetsing van bedrijfssystemen, stelt de wetgever tijdig in staat tot&#13;
een voorlopig oordeel inzake de mogelijke voor- en nadelen van deze nieuwe ontwikkelingen.&#13;
Niet alleen op gebied van dierenwelzijn, maar evenzeer ten aanzien van milieuhygiënische&#13;
en sociaal-economische factoren. Deze ontwikkelingen kunnen dan&#13;
op basis van dit voorlopig oordeel eerst als termijngebonden experiment worden toegelaten,&#13;
waarna ze na zorgvuldige evaluatie kunnen worden toegevoegd aan de positief&#13;
gestelde lijsten van diersoorten, ingrepen, goedgekeurde bedrijfssystemen etc.&#13;
ad 3e Gemiste samenhang met andere wetgeving&#13;
Het regeringsontwerp heeft met uitzondering van het dierenmishandelingsartikel en&#13;
een artikel ter voorkoming van verspreiding van besmettelijke dierziekten, uitsluitend&#13;
betrekking op dieren 'die gehouden worden'. In de nadere memorie van antwoord&#13;
merkte de minister hierover desgevraagd op dat het welzijn van de in het wild&#13;
levende dieren wordt beschermd door de 'Jachtwet' en 'Visserijwet'.12 Dit is een&#13;
pijnlijke misser! Deze wetten regelen geenszins het welzijn van de bejaagde of beviste&#13;
dieren, maar zijn destijds uitsluitend in het leven geroepen om jacht- en visserij&#13;
belangen zo goed mogelijk veilig te stellen.&#13;
Alleen excessen worden in de Jachtwet door een vaag artikel over 'weidelijk jagen'&#13;
tegengegaan. Onnodig doden van dieren is noch in de Jachtwet, noch in de Visserij&#13;
wet verboden. Integendeel, deze wetten stimuleren het doden van dieren bij wijze&#13;
van vrije-tijdsbesteding en staan derhalve op zeer gespannen voet met de intentie&#13;
welke aan een welzijnswet voor dieren ten grondslag ligt.&#13;
Ook de bepalingen van de 'Natuurbeschermingswet' en 'Wet Budep' zijn niet toegespitst&#13;
op bescherming van het welzijn van het individuele dier; een leemte waarin&#13;
zou kunnen worden voorzien door de 'Gezondheids- en welzijnswet voor dieren' van&#13;
toepassing te laten zijn op alle dieren.&#13;
Tot slot moet in dit kader worden gewezen op de problematiek van de schadelijke&#13;
dieren, die jaarlijks bij miljoenen worden gedood, veelal op de meest gruwelijke manier,&#13;
zonder dat daarbij enige wettelijke aandacht aan hun welzijn wordt geschonken.&#13;
De 'Bestrijdingsmiddelenwet' heeft althans niet de doelstelling deze dieren tegen&#13;
onnodig lijden te beschermen en heeft bovendien geen betrekking op mechanische&#13;
bestrijdings- of vangmiddelen.&#13;
ad 4e Onlogische en onsamenhangende indeling&#13;
Op twee punten is de gekozen indeling van het welzijnshoofdstuk ondoorzichtig. Allereerst&#13;
doordat geen onderscheid gemaakt is per diersoort. Alle dieren worden over&#13;
één kam geschoren, zonder enig onderscheid. Op zijn minst zou onderscheid tussen&#13;
landbouwhuisdieren en huis- of gezelschapsdieren gemaakt moeten worden. Een dergelijk gemist onderscheid wreekt zich bij de nadere uitwerking van de wet. Zo&#13;
is in het ontwerp-besluit aangaande diersoorten die niet geschikt zijn om te worden&#13;
gehouden13, een aantal pelsdieren als hiertoe geschikt aangewezen om de pelsdierhouderij&#13;
voor de bontproduktie (exportartikel) veilig te stellen. Door deze aanwijzing&#13;
is echter tevens de weg geopend om deze dieren als particulier huisdier te gaan&#13;
houden, waarvoor zij absoluut ongeschikt zijn.&#13;
In het dierenbeschermingsalternatief wordt onderscheid gemaakt tussen de volgende&#13;
categorieën dieren: huisdieren, landbouwhuisdieren, proefdieren, vrij-levende&#13;
dieren en schadelijke dieren. Voor iedere categorie is voorzien in een aantal samenhangende&#13;
bepalingen.&#13;
Los van dit onderscheid naar diercategorie, maakt de opeenvolging van bepalingen&#13;
van het regeringsontwerp bepaald een rommelige indruk. De volgorde van geregelde&#13;
onderwerpen lijkt lukraak vastgesteld, wat vermoedelijk het gevolg is van het&#13;
feit dat het hier een aanvankelijk niet bedoeld en eerst op aandrang van de Tweede&#13;
Kamer toegevoegd hoofdstuk betreft, waaraan geen doelbewust beleid ten grondslag&#13;
heeft gelegen.&#13;
Zeer duidelijk komt dit tot uiting bij de bepaling dat de minister nadere regelen&#13;
kan treffen voor het welzijn van vissen. Deze regeling is eerst na het vaststellen van&#13;
het voorlopig verslag getroffen. In plaats van opname van deze bepaling in het welzijnshoofdstuk,&#13;
is deze vermeld onder de slotbepalingen, in art. 84c.&#13;
ad 5e Evidente dierenwelzijnsprobleemvelden niet geregeld&#13;
Behalve het feit dat de meeste formuleringen in het regeringsontwerp aanzienlijk&#13;
minder scherp zijn geformuleerd dan in het dierenbeschermingsalternatief, zijn een&#13;
aantal zaken die evident regeling behoeven, in het regeringsontwerp ongeregeld gelaten.&#13;
Dit betreft de zwerfdierenproblematiek, bijzondere bevoegdheden voor opsporingsambtenaren&#13;
tot het doden van dieren of tot het ten behoeve van hun welzijn&#13;
onttrekken van dieren aan de beschikkingsmacht van de bezitter, alsmede een heffingensysteem&#13;
ter bekostiging van diervriendelijke produktie.&#13;
De zwerfdierenproblematiek is momenteel verspreid over verschillende stukjes&#13;
wetgeving, waarvan het 'Honden- en kattenbesluit' het belangrijkste is. Het gevolg&#13;
is een aaneenschakeling van zich in de praktijk voordoende problemen ten aanzien&#13;
van bevoegdheden en verantwoordelijkheden, eigendomskwesties en een bijna stelselmatig&#13;
zich onttrekken van lagere overheden aan hun financiële verantwoordelijkheden&#13;
op dit terrein. Opname van deze problematiek in het welzijnshoofdstuk van&#13;
het regeringsontwerp lijkt dan ook voor de hand te liggen.&#13;
Een belangrijk gemis in de opsporings- en controlepraktijk van alledag is het feit&#13;
dat nergens de bevoegdheid is geregeld tot het (laten) doden van dieren door opsporingsambtenaren&#13;
en de financiële gevolgen daarvan, evenmin als het aan de beschikkingsmacht van de bezitter onttrekken van verwaarloosde of mishandelde dieren,&#13;
teneinde adequate verzorgingsmaatregelen te kunnen treffen. Doden geschiedt op&#13;
basis van overmacht en het onttrekken aan de macht van de bezitter op basis van&#13;
de strafrechtelijke inbeslagneming. Geen van deze twee items is voldoende toegesneden&#13;
op de complexiteit van deze problematiek, die in de opsporings- en controlepraktijk&#13;
dan ook veelvuldig leidt tot apert ongewenste situaties. Door hiervoor geen&#13;
regelingen te treffen is in het regeringsontwerp een belangrijke kans gemist.&#13;
Tot slot kan worden gesteld dat diervriendelijke produktie van landbouwprodukten&#13;
doorgaans kostenverhogingen met zich meebrengt. Het stellen van eisen aan allerlei&#13;
houderij systemen brengt de exportpositie van de Nederlandse veehouderij in&#13;
gevaar en zou op langere termijn een beduidende teruggang in deze sector kunnen&#13;
betekenen.&#13;
Hieraan is in het regeringsontwerp geen enkele aandacht geschonken. Te vrezen&#13;
valt dan ook dat werkelijke dieren welzijnsverbeterende maatregelen het uiteindelijk&#13;
zullen moeten afleggen tegen het economisch nadeel dat daarvan in de meeste gevallen&#13;
kan worden verwacht, waardoor de betekenis van het welzijnshoofdstuk aanzienlijk&#13;
zal worden afgezwakt.&#13;
In het dierenbeschermingsalternatief is voorzien in een doorberekening van deze&#13;
kosten aan de binnenlandse consument, waardoor de export wordt veiliggesteld en&#13;
de last niet eenzijdig wordt afgewenteld op de betrokken sectoren in de veehouderij.&#13;
POLITIEKE OPVATTINGEN OVER HET REGERINGSONTWERP&#13;
Zoals gezegd, werd na het eindverslag van de vaste Commissie voor Landbouw van&#13;
de Tweede Kamer, vastgesteld op 19 maart 1987, niets meer over het regeringsontwerp&#13;
vernomen.&#13;
De standpunten in de Tweede Kamer liegen er blijkens het eindverslag echter&#13;
niet om.&#13;
Met uitzondering van de CDA-fractie, die in grote lijnen positief tegenover het&#13;
regeringsontwerp staat, hebben de meeste fracties aanzienlijke kritiek laten horen,&#13;
die op hoofdpunten sterk tegemoet komt aan de door de dierenbescherming in het&#13;
alternatieve wetsontwerp naar vorengebrachte bezwaren. Onderverdeeld naar&#13;
hoofdlijnen zijn de fractiestandpunten hierover ongeveer als volgt:&#13;
- Civielrechtelijk handhavingsmodel - toekenning van subjectieve rechten aan&#13;
dieren:&#13;
De fracties van PvdA, VVD en D'66 toonden zich in het eindverslag zonder meer&#13;
positief ten opzichte van deze door de dierenbescherming geïntroduceerde gedachte.&#13;
De door de minister in zijn nadere memorie van antwoord hiertegen ingebrachte bezwaren&#13;
werden door deze drie fracties van de hand gewezen, waarbij de regering uitdrukkelijk&#13;
werd gevraagd zich nog eens te beraden op de mogelijkheden van een ruimere&#13;
toepassing van het civielrecht dan thans is voorzien.14 - Preventieve toetsing van bedrijfssystemen:&#13;
Ook hier werden de argumenten van de minister tegen een dergelijke systematiek,&#13;
aangevoerd bij zijn nadere memorie van antwoord, door PvdA, VVD en D'66&#13;
scherp bekritiseerd.&#13;
Deze kritiek werd op dit onderwerp ondersteund door soortgelijke opmerkingen van&#13;
de kant van de SGP- en PPR-fracties. Deze kritiek krijgt nog meer betekenis als&#13;
daarbij tevens in beschouwing wordt genomen dat zelfs de CDA-fractie, hoewel opzichzelf&#13;
begrip tonend voor de argumenten van de minister tegen het vooraf toetsen,&#13;
opmerkte dat de regeling van de minister onvoldoende strak is geformuleerd en&#13;
ruimte laat voor meerdere interpretaties.15 Er kan dan ook zeker worden gesproken&#13;
van een duidelijke kamermeerderheid ten gunste van dit uiterst belangrijke uitgangspunt&#13;
van het dierenbeschermingsontwerp.&#13;
- Advisering over AMvB's - Adviesraad:&#13;
PvdA, D'66 en PPR spraken zich heel nadrukkelijk uit voor het handhaven van de&#13;
adviserende functie van de Raad voor Gezondheids- en Welzijnsaangelegenheden.&#13;
De CDA-fractie stelde de vraag of de ondersteuning van de Raad een adviserend karakter&#13;
draagt.16 Hoewel nog onduidelijk is of op dit gebied een kamermeerderheid&#13;
te verwachten valt, is de in het eindverslag hieraan bestede aandacht, met name van&#13;
de zijde van D'66 zodanig gedetailleerd, dat indiening van een stevig amendement&#13;
zeker te verwachten valt.&#13;
- Positief geformuleerde bepalingen:&#13;
Omdat in het eindverslag werd ingegaan op de nadere memorie van antwoord, waarin&#13;
nauwelijks een standpunt over de verschillen tussen positieve en negatieve formuleringen&#13;
werd vermeld, is hieraan in het eindverslag weinig aandacht besteed. Wel&#13;
werd door de D'66- en SGP-fracties hierover een nadere reactie van de minister gevraagd,&#13;
terwijl bekend is dat zeker ook de PvdA-fractie positief staat tegenover deze&#13;
gedachtengang.17 Opvallend is dat de minister in zijn ontwerp-besluit aangaande&#13;
niet tot houden geschikte diersoorten, ondanks de negatieve formulering van het betrokken&#13;
artikel in het regeringsontwerp (37a), gekozen heeft voor een positief geformuleerde&#13;
uitwerking: alle diersoorten die niet zijn genoemd als geschikt om te worden&#13;
gehouden zijn verboden.18&#13;
Het lijkt erop dat de door de dierenbescherming zo sterk bepleite systematiek van&#13;
positieve formuleringen inmiddels vaste vorm in het dierenwelzijns wetgevingsproces&#13;
heeft gekregen. Op dit punt mogen dan ook nog wel de nodige amendementen worden&#13;
verwacht.&#13;
- Samenhang met andere wetten - uitbreiding werking tot andere dieren dan al&#13;
leen 'gehouden' dieren: Ook hier valt eenzelfde politieke verdeling op: PvdA, VVD en D'66 keren zich sterk&#13;
af van de door de minister in zijn nadere memorie van antwoord gehanteerde argumentatie&#13;
en tonen zich voorstander van aanvulling van het ontwerp naar alle overige&#13;
categorieën van dieren.19&#13;
SLOTBESCHOUWING&#13;
Het welzijnshoofdstuk van het wetsontwerp is op velerlei punten bekritiseerd door&#13;
de dierenbescherming. Op hoofdlijnen van deze kritiek kan in ieder geval bij de plenaire&#13;
kamerbehandeling worden gerekend op bijval van een belangrijk deel van de&#13;
kamer. Voor een zekere verruiming van de huidige mogelijkheden om dierenweizijnsbepalingen&#13;
langs civielrechtelijke weg te handhaven en voor een zekere vorm&#13;
van preventieve toetsing van huisvestings- of bedrijfssystemen lijkt een duidelijke&#13;
kamermeerderheid aanwezig.&#13;
Over de veelheid van overige details, soms van zeer principiële en verstrekkende&#13;
aard, valt op zijn minst de nodige discussie en indiening van amendementen te verwachten.&#13;
De haalbaarheid daarvan lijkt echter nog niet bij voorbaat vast te staan.&#13;
In ieder geval mag duidelijk zijn dat het wetsontwerp bij de plenaire behandeling&#13;
zwaar onder politiek vuur zal komen te liggen. Dit was voor de PPR-fractie reden&#13;
zich in het eindverslag af te vragen of het niet verstandiger zou zijn als de regering&#13;
het alternatieve voorstel van de Dierenbescherming als wetsvoorstel zou overnemen.&#13;
20&#13;
Gezien het gebrek aan een samenhangende beleidsvisie welke uit het regeringsontwerp&#13;
spreekt en het sterke lappendekenkarakter dat het welzijnshoofdstuk inmiddels&#13;
door alle bijstellingen en aanpassingen aan kamerverlangens heeft gekregen&#13;
en zeker na de plenaire behandeling in nog sterkere mate zal krijgen, lijkt deze suggestie&#13;
langzamerhand zo gek nog niet!</content><legacyfootnotes>1. Nota Intensieve Veehouderij, Tweede Kamer, zitting 1974/75, 13227.&#13;
2. Openbare Commissievergadering Vaste Commissie voor Landbouw en Visserij, 03-11-1975, handelingen&#13;
Tweede Kamer, blz. 235.&#13;
3. Ontwerp 'Gezondheidswet voor dieren', Tweede Kamer, zitting 1980/81, 16447, nrs. 1-3.&#13;
4. Voorlopig verslag 'Gezondheidswet voor dieren', Tweede Kamer, zitting 1980/81, 16447, nr. 5.&#13;
5. Memorie van antwoord 'Gezondheidswet voor dieren', Tweede Kamer, zitting 1984/85, 16447, nr. 7.&#13;
6. Eindverslag 'Gezondheids- en welzijnswet voor dieren', Tweede Kamer, zitting 1986/87, 16447, nr. &#13;
7. 'Een wet voor het welzijn van dieren', uitgave Nederlandse Vereniging tot Bescherming van Dieren,&#13;
1985.&#13;
8. Mr. D.Th. van Oers, Ontwerp Gezondheids- en welzijnswet voor dieren: een aarzelend keerpunt in&#13;
de rechtsontwikkeling, in Agrarisch recht, 47e jaargang, nr. 10.'&#13;
9. Nota Rijksoverheid en Dierenbescherming, Tweede Kamer, zitting 1980/81, 16966, nrs. 1 en 2.&#13;
10. Nadere memorie van antwoord 'Gezondheids- en welzijnswet voor dieren', Tweede Kamer, zitting&#13;
1986/87, 16447, nr. 11 blz. 12.&#13;
11. Nadere memorie van antwoord, a.w., blz. 9.&#13;
12. Nadere memorie van antwoord, a.w., blz. 7.&#13;
13. Ontwerp 'Besluit, houdende uitvoering van artikel 37-a van de Gezondheids- en welzijnswet voor dieren'&#13;
(citeernaam ontwerp Besluit verbod houden aangewezen dieren), Ministerie van Landbouw d.d. 23-&#13;
3-1987.&#13;
14. Eindverslag, a.w., blz. 7 en 8.&#13;
15. Eindverslag, a.w., blz. 9 t/m 12.&#13;
16. Eindverslag, a.w., blz. 13 en 14.&#13;
17. Eindverslag, a.w., blz. 5 en 6.&#13;
18. Ontwerpbesluit, a.w.&#13;
19. Eindverslag, a.w., blz. 8 en 9.&#13;
20. Eindverslag, a.w., blz. 7.</legacyfootnotes><footnotes><footnote/></footnotes><auteurs>Mr. D. Th. van Oers</auteurs><published>1988-03-01 00:00:00</published><modified>1988-03-01 00:00:00</modified><editiondate>1988-03-01</editiondate><htmlpath>https://denhollander.info/artikel/6274</htmlpath></article>
</articles></edition>