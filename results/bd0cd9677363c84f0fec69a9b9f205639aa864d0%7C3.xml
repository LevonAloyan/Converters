<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>8</uitgave><aflevering>8</aflevering><searchword>TvAR 8/1994</searchword><id>6050</id><udhid>UDH:TvAR/6050</udhid><titel>Onteigening van verontreinigde landbouwgrond</titel><searchwords><searchword>TvAR 8/1994</searchword><searchword>UDH:TvAR/6050</searchword></searchwords><attachments><attachment><name>1994_nr 8_Artikel_dehoog.pdf</name><extention>pdf</extention><url>https://denhollander.info/download/5859/ci</url></attachment></attachments><inleiding>1. INLEIDING&#13;
Onteigening vindt voornamelijk in twee gevallen plaats: in het stedelijk gebied in het kader&#13;
van stadsvernieuwing of in het landelijk gebied ter realisatie van stads- of dorpsuitbreidingi&#13;
dan wel in verband met andere infrastructurele werken zoals de aanleg van&#13;
wegen en spoorwegen. In het algemeen, maar zeker in geval van een herbestemming van&#13;
onroerende zaken - wat bij onteigening wordt beoogd - speelt de milieutechnische toestand&#13;
daarvan in toenemende mate een rol. Bij onteigening van landbouwobjecten zal het&#13;
voornamelijk gaan om de mate van verontreiniging van de grond en eventueel de verontreiniging&#13;
van de opstallen (asbest).&#13;
De vraag die bij onteigening centraal staat is, of bij de bepaling van de schadeloosstelling&#13;
met de aanwezigheid van verontreiniging mag worden rekening gehouden, en zo ja&#13;
op welke wijze. De waardebepaling geschiedt door taxatie van de marktpositie van de&#13;
onteigende: hij krijgt in beginsel de werkelijke waarde van het onteigende in het economisch&#13;
verkeer vergoed. De marktpositie van de onteigende wordt behalve door het privaatrechtelijke&#13;
element van vraag en aanbod ook bepaald door hetgeen men zou kunnen&#13;
omschrijven als de publiekrechtelijke positie. In milieurechtelijk opzicht gaat het daarbij&#13;
om mogelijke claims van de overheid in verband met de sanering van verontreinigde&#13;
gronden of opstallen.&#13;
Ik zal hieronder eerst het juridisch instrumentarium van de overheid met betrekking tot&#13;
verontreinigde grond behandelen. Vervolgens komen aan de orde de normen ter beoordeling&#13;
van verontreiniging en de concrete situatie in de landbouw waar het gaat om verontreiniging van de grond. Tenslotte wordt de koppeling verontreiniging-onteigening gemaakt.</inleiding><content>2. WET BODEMBESCHERMING&#13;
Naar aanleiding van een aantal spectaculaire gevallen van bodemverontreiniging - voornamelijk&#13;
als gevolg van storting van afvalstoffen - is een juridisch instrumentarium ontwikkeld&#13;
dat oorspronkelijk was gericht op verhaal van de kosten van bodemsanering en&#13;
in een later stadium mede ter bescherming van de bodem.&#13;
In 1983 trad in werking de Interimwet Bodemsanering.' Deze beoogde de Staat de bevoegdheid&#13;
te geven de kosten van onderzoek en sanering van de verontreinigde bodem te&#13;
verhalen op de onrechtmatige vervuiler. De IBS bevat een tweetal instrumenten. De Minister&#13;
van VROM is bevoegd degene op wiens grondgebied de verontreiniging zich bevindt&#13;
te bevelen de verontreiniging weg te nemen of schadebeperkende maatregelen te&#13;
treffen (artikel 12). Deze bepaling wordt ontkracht door de bepaling dat degene die door&#13;
een dergelijk bevel wordt getroffen recht heeft op een schadevergoeding naar billijkheid&#13;
(artikel 17). De belangrijkste bepaling in de IBS is dat de Staat de kosten van sanering&#13;
kan verhalen op de onrechtmatige veroorzaker van de verontreiniging, dan wel op degene&#13;
die door de sanering ongerechtvaardigd is verrijkt (artikel 21). Deze aktie is een reguliere&#13;
onrechtmatige daads-aktie, zodat aan de vereisten van onrechtmatigheid, relativiteit,&#13;
schuld en schade dient te zijn voldaan. In de rechtspraak is het begrip onrechtmatigheid&#13;
nader ingevuld door de toetsing aan het 'state of the art'-criterium: de verontreiniger dient&#13;
op de hoogte te zijn geweest of hebben kunnen zijn van de mogelijke gevolgen van zijn&#13;
handelen.2 Het criterium kan worden beschouwd als individueel gedifferentieerd en geobjectiveerd:&#13;
het gaat om wat bekend is in de voor het bedrijf in kwestie toegankelijke literatuur&#13;
of de wetenschap die het bedrijf redelijkerwijs kon hebben. Op grond hiervan ligt&#13;
het voor de hand aan multinationals zwaardere eisen te stellen dan aan kleine ondernemers.&#13;
Een belangrijke beperking van de IBS is eveneens in de rechtspraak ontstaan naar aanleiding&#13;
van de vraag in hoeverre verontreiniging van de bodem jegens de Staat onrechtmatig&#13;
zou zijn. In een drietal arresten3 heeft de Hoge Raad bepaald dat het verontreinigen&#13;
van eigen grond in het algemeen eerst met ingang van 1 januari 1975 ook tegenover de&#13;
overheid onrechtmatig is. Benadrukt dient te worden dat de uitspraken betrekking hebben&#13;
op verontreiniging van eigen grond en derhalve niet op het storten of doen storten van afvalstoffen&#13;
op andere dan eigen grond en het ten vervoer afgeven van afvalstoffen.4 In lagere&#13;
rechtspraak van latere datum is wisselend beslist of de datum van 1 januari 1975 ook voor deze situaties geldt.5 Onder eigen grond dient te worden verstaan de tot de onderneming&#13;
behorende en daarvoor gebruikte grond.6 Geconcludeerd kan worden dat de effectieve&#13;
werking van de IBS beperkt is. Om deze reden is besloten tot het creëren van een&#13;
nieuw c.q. vernieuwd instrumentarium, op te nemen in de Wet Bodembescherming.&#13;
De Wet Bodembescherming7 bevatte vanaf de inwerkingtreding in 1986 regels ter bescherming&#13;
van de bodem. In 1993 werd een voorstel ingediend tot wijziging van de wet,&#13;
houdende een uitbreiding daarvan met een regeling inzake de sanering van de bodem.8&#13;
Het voorstel bevat een drietal instrumenten. Degene die voornemens is de bodem te saneren&#13;
dan wel handelingen te verrichten ten gevolge waarvan de verontreiniging van de bodem&#13;
wordt verminderd of verplaatst, doet van dat voornemen melding bij gedeputeerde&#13;
staten van de betrokken provincie (artikel 22 lid 1). Hij dient een saneringsplan in dat de&#13;
goedkeuring behoeft van gedeputeerde staten nadat daarmee overleg is gevoerd (artikel&#13;
27b). Het gaat in dit geval om een vrijwillige sanering.&#13;
Het tweede instrument is het verhaal van de kosten van de sanering: de Staat kan - behoudens&#13;
matiging door de rechter - de ten laste van het Rijk komende kosten van onderzoek&#13;
van onderzoeksgevallen en saneringsonderzoek en sanering van gevallen van&#13;
ernstige verontreiniging verhalen op degene door wiens onrechtmatige daad de verontreiniging&#13;
of de aantasting van de bodem in het betrokken geval is veroorzaakt en die deswege&#13;
of anderszins buiten overeenkomst aansprakelijk is voor de gevolgen daarvan (artikel&#13;
47 lid 1). In het oorspronkelijke voorstel was de bepaling opgenomen dat voor de toepassing&#13;
van artikel 47 niet vereist is dat op het tijdstip waarop de oorzaak van de verontreiniging&#13;
of de aantasting zich heeft voorgedaan reeds jegens de overheid onrechtmatig werd&#13;
gehandeld (artikel 47 lid 5). Met deze bepaling verviel het relativiteitsvereiste, dat had geleid&#13;
tot het nemen van de datum van 1 januari 1975 als uitgangspunt in de rechtspraak. De&#13;
Eerste Kamer achtte deze uitbreiding van de reeds bestaande regeling onaanvaardbaar,&#13;
waarop middels een novelle het vijfde lid als volgt werd gewijzigd: 'In de gevallen waarin&#13;
de veroorzaker van een verontreiniging of aantasting niet op grond van het eerste lid&#13;
aansprakelijk is omdat hij door het verontreinigen of aantasten niet jegens enige overheid&#13;
onrechtmatig handelde, kunnen de in dat lid bedoelde kosten niettemin door de Staat worden&#13;
verhaald, indien aan de voorwaarden is voldaan, dat: a. de veroorzaker op het moment&#13;
waarop de verontreiniging of aantasting door zijn toedoen werd veroorzaakt de&#13;
ernstige gevaren kende die aan de stoffen die de verontreiniging of aantasting hebben veroorzaakt&#13;
verbonden waren, dan wel deze gevaren behoorde te kennen, en b. de veroorzaker&#13;
met het oog op deze gevaren zich ernstig verwijtbaar niet van de verontreinigende of&#13;
aantastende gedragingen heeft onthouden, terwijl, indien deze gedragingen in beroep of&#13;
bedrijf hebben plaatsgevonden, voor wat betreft de ernstige verwijtbaarheid in het bijzonder&#13;
in aanmerking moeten worden genomen: 1° de destijds in vergelijkbare bedrijven gebruikelijke&#13;
bedrijfsvoering, en 2° de destijds bestaande en voor de veroorzaker redelijkerwijs toepasbare alternatieven.'9 Met deze wijziging is het relativiteitsvereiste in&#13;
verzwakte vorm gehandhaafd.&#13;
Tenslotte kent het voorstel bevelen - welke gegeven kunnen worden door gedeputeerde&#13;
staten of door de gemeentebesturen van Amsterdam, Rotterdam, 's-Gravenhage of&#13;
Utrecht - tot nader onderzoek (artikel 21 d lid 1 sub a), tijdelijke beveiligingsmaatregelen&#13;
(artikel 21d lid 1 sub b), saneringsonderzoek (artikel 21 d lid 3), sanering (artikel 27 lid 3)&#13;
en de sanering overeenkomstig een ingediend en goedgekeurd saneringsplan (artikel 27d-&#13;
1). Al deze bevelen hebben gemeen dat zij kunnen worden gegeven los van enige aansprakelijkheid.&#13;
Uitsluitend de aanwezigheid van ernstige verontreiniging - of het&#13;
vermoeden daarvan - geldt als criterium.&#13;
Het voorstel is met inbegrip van de novelle door de Tweede en Eerste Kamer aangenomen&#13;
en heeft ingaande 15 mei 1994 kracht van wet gekregen.&#13;
3. VERONTREINIGING VAN LANDBOUWGROND&#13;
Wanneer wordt gesproken over bodemverontreiniging gaat het in de meeste gevallen om&#13;
handelingen met betrekking tot afval, zoals industriële restprodukten. De gifstortingen in&#13;
Lekkerkerk en Gouderak zijn daarvan voorbeelden. In geval van landbouwgronden ligt&#13;
de zaak anders in die zin, dat het ontstaan van verontreinigingen in veel gevallen onderdeel&#13;
is van de bedrijfsvoering zelf. De belangrijkste voorbeelden daarvan zijn de toepassing&#13;
van bestrijdingsmiddelen en grondontsmettingsmiddelen, zoals in de glastuinbouw,&#13;
de bollenteelt, de champignonteelt en de Veenkoloniale aardappelteelt. Men kan stellen&#13;
dat binnen de landbouw een structurele verontreiniging van de bodem plaatsvindt. Het&#13;
gaat hierbij overigens om een gelegitimeerde verontreiniging: er bestaat een stringente regelgeving&#13;
op welke wijze deze mag plaatsvinden. De Bestrijdingsmiddelenwet en de&#13;
daarop gebaseerde uitvoeringsbeluiten geven exacte voorschriften over de toepassing van&#13;
bestrijdings- en grondontsmettingsmiddelen.&#13;
In zijn algemeenheid kan overigens worden gesteld dat het beleid met betrekking tot&#13;
bestrijdings- en grondontsmettingsmiddelen gericht is op het vervangen van niet snel afbreekbare&#13;
middelen door wel snel afbreekbare. Met name de oudere middelen zullen derhalve&#13;
leiden tot blijvende bodemverontreiningen.&#13;
De regels met betrekking tot de toepassing van verontreinigende middelen hebben vanzelfsprekend&#13;
gevolgen voor de saneringsproblematiek. De Leidraad Bodemsanering" bevat&#13;
daarover de volgende passage: 'Van belang is ook te beoordelen in hoeverre situaties&#13;
waarbij referentiewaarden tengevolge van menselijk bodemgebruik worden overschreden,&#13;
als onherstelbaar moeten worden beschouwd. Daarbij dient rekening te worden gehouden&#13;
met tijdelijke overschrijdingen als gevolg van het toegelaten gebruik van de&#13;
bodem, bijvoorbeeld na toepassing van toegelaten bestrijdingsmiddelen.' Gesteld kan&#13;
worden dat de agrarisch ondernemer die toegelaten verontreinigende middelen op de&#13;
voorgeschreven wijze gebruikt, niet onrechtmatig handelt. 4. ONTEIGENING VAN AGRARISCHE BEDRIJVEN&#13;
Bij de vaststelling van de schadeloosstelling bij onteigening wordt onderscheid gemaakt&#13;
tussen vermogensschade, globaal bestaand uit de waarde van de te onteigenen zaak, inkomensschade&#13;
en bijkomende schade. Indien en voorzover verontreiniging van agrarische&#13;
grond in de onteigeningssfeer gevolgen heeft voor de hoogte van de schadeloosstelling,&#13;
zal vastgesteld dienen te worden of deze gevolgen in de vermogenssfeer of de inkomenssfeer&#13;
liggen.&#13;
a. De waarde van het onteigende&#13;
Het uitgangspunt bij onteigening is dat de werkelijke waarde van de onroerende zaak&#13;
wordt vergoed. De vraag is thans of en zo ja in hoeverre verontreiniging op de waarde&#13;
van invloed is. Er kunnen in dat kader twee situaties worden onderscheiden: die waarin&#13;
de verontreiniging gevolgen heeft voor de gebruiksmogelijkheden van de onroerende&#13;
zaak en die waarin saneringsclaims op de eigenaar mogelijk zijn.&#13;
Bij een beperking van de gebruiksmogelijkheden dienen onderscheiden te worden de&#13;
situaties dat de mogelijkheden tot gebruik overeenkomstig de huidige bestemming verminderd&#13;
zijn en de situatie waarin de mogelijkheden tot een andersoortig gebruik wel beperkt&#13;
zijn doch die overeenkomstig de huidige bestemming niet. Het is denkbaar dat&#13;
agrarische grond zonder bezwaar overeenkomstig de agrarische bestemming kan worden&#13;
gebruikt, doch zonder sanering niet voor woningbouw.&#13;
Het lijkt redelijk de gevolgen van het gebruik van de grond overeenkomstig de vigerende&#13;
bestemming voor rekening van de onteigende te laten komen. Deze heeft het immers&#13;
zelf in de hand zijn wijze van bedrijfsvoering te bepalen; er is geen reden waarom&#13;
de eventuele daaraan verbonden risico's met betrekking tot de waarde-ontwikkeling voor&#13;
rekening van een ander dan de onteigende zouden komen. In dit geval zou de waardevermindering&#13;
van de onroerende zaak dus geheel ten laste van de onteigende dienen te komen.&#13;
In geval van een beperking van de gebruiksmogelijkheden overeenkomstig de bestemming&#13;
waarvoor wordt onteigend zonder dat de agrarische gebruiksmogelijkheden beperkt&#13;
zijn, ligt de zaak anders. Is 'rechtmatig' verontreinigd - zoals bij een juist gebruik van bestrijdings-&#13;
en grondontsmettingsmiddelen - dan is het niet voorstelbaar dat de eventuele&#13;
waardevermindering voor rekening van de onteigende komt. Het is immers de overheid&#13;
die de grenzen bepaalt waarbinnen verontreiniging rechtmatig plaatsvindt, zodat het alleszins&#13;
redelijk is dat diezelfde overheid de financiële gevolgen van haar beleid draagt. In dit&#13;
geval dient de verontreiniging bij vaststelling van de waarde van de onroerende zaak in&#13;
zijn geheel te worden weggedacht.&#13;
Heeft de verontreiniging op onrechtmatige wijze plaatsgevonden, dan zal er in beginsel&#13;
een claim van de Staat op de onteigende bestaan. Voor zover de onrechtmatige verontreiniging&#13;
de agrarische gebruiksmogelijkheden beperkt, zal de werkelijke waarde van het&#13;
onteigende dienovereenkomstig lager zijn. In hoeverre de gevolgen voor andere dan agrarische&#13;
gebruiksmogelijkheden voor rekening van de onteigende komen, zal in individuele&#13;
gevallen dienen te worden bepaald. Voorzover er terzake een claim op de onteigende bestaat,&#13;
treft deze de onteigende in persoon en niet de onroerende zaak. Nu de claim geen zakelijk karakter heeft, zal deze geen rol spelen bij de vaststelling van de waarde van het&#13;
onteigende. De verontreiniging zal derhalve in dit geval aan de hand van het hiervoor gestelde&#13;
slechts deels gevolg voor de waarde van het onteigende hebben.&#13;
Bij hetgeen hiervoor is gesteld, is uitgegaan van een mogelijk verhaal van de Staat op&#13;
grond van artikel 47 Wet Bodembescherming, waarbij het element van onrechtmatigheid&#13;
centraal staat. Zoals aangegeven beschikt de Staat nog over een ander instrument: een&#13;
aantal bevelen met als belangrijkste bevel het saneringsbevel. Wat daarvan de invloed is&#13;
op de vaststelling van de schadeloosstelling wegens onteigening, komt hierna aan de&#13;
orde.&#13;
b. Inkomensschade&#13;
Voorzover de aan de onteigende toe te rekenen kosten van sanering niet gekwalificeerd&#13;
dienen te worden als vermogensschade, zullen zij betrokken dienen te worden bij de vaststelling&#13;
van de inkomensschade. Het onderscheid tussen beide kwalificaties is niet zonder&#13;
belang. Voorzover de kosten wel op de waarde van het onteigende in mindering worden&#13;
gebracht bestaat immers de kans dat de onteigende ten aanzien (een deel van) de behaalde&#13;
winst ten opzichte van de boekwaarde in fiscale zin de toepassing van de landbouwvrijstelling&#13;
misloopt. Kwalificatie van de kosten als niet zijnde vermogensschade heeft&#13;
bovendien tot gevolg dat wanneer de kosten de inkomensschade overtreffen er geen verrekening&#13;
met de vermogensschade kan plaatsvinden. De Staat is in dat geval een concurrente&#13;
crediteur van de onteigende.&#13;
c. Verplaatsing - liquidatie&#13;
Bij onteigening van een geheel agrarisch bedrijf of van het grootste deel daarvan is de belangrijkste&#13;
vraag of het bedrijf voortgezet - en dus verplaatst - of geliquideerd dient te&#13;
worden. Is er sprake van een levensvatbaar bedrijf en wordt derhalve uitgegaan van verplaatsing,&#13;
dan vormen de daarmee samenhangende financieringskosten een schadepost&#13;
die voor vergoeding in aanmerking komt. Staat evenwel vast dat de verplaatsing als gevolg&#13;
van bodemverontreiniging zonder onteigening ook had plaatsgevonden, dan vormen&#13;
de verplaatsingskosten slechts een schadepost voorzover zij aan de onteigening zijn toe te&#13;
rekenen. In dit voorbeeld zouden slechts de kosten van de vervroeging van de verplaatsing&#13;
voor vergoeding in aanmerking komen.&#13;
Het is de vraag of bij de vraag of tot verplaatsing of liquidatie over moet worden gegaan,&#13;
rekening moet worden gehouden met een mogelijke claim van de Staat met betrekking&#13;
tot de saneringskosten. Het lijkt mij dat deze vraag in beginsel ontkennend dient te&#13;
worden beantwoord. De claim van de Staat is immers niet meer dan een mogelijkheid van&#13;
verhaal, waarbij de wet de rechter expliciet een matigingsbevoegdheid heeft gegeven.&#13;
Slechts in het geval de claim daadwerkelijk is gelegd en naar inschatting moet worden&#13;
vastgesteld dat een voldoende matiging door de rechter niet aannemelijk is, zou de vraag&#13;
bevestigend kunnen worden beantwoord. d. Saneringsbevel&#13;
Zoals aangegeven heeft de Staat de beschikking over een aantal mogelijkheden een bevel&#13;
te doen uitgaan. Ik beperk mij tot de behandeling van het saneringsbevel (artikel 21 d lid&#13;
3). Kenmerk van het saneringsbevel is dat het een kwalitatief karakter heeft in die zin dat&#13;
het tegen iedere eigenaar of erfpachter van een onroerende zaak kan worden uitgevaardigd.&#13;
Het bevel wordt slechts, tenzij het tijdelijke beveiligingsmaatregelen betreft, niet&#13;
gegeven aan de eigenaar of erfpachter die aantoont dat hij a. gedurende de periode waarin&#13;
de verontreiniging is veroorzaakt geen duurzame rechtsbetrekking heeft gehad met de&#13;
veroorzaker of veroorzakers, b. geen directe of indirecte betrokkenheid heeft gehad bij de&#13;
veroorzaking van de verontreiniging, en c. op het moment van de verkrijging van het&#13;
recht op het grondgebied niet op de hoogte was dan wel redelijkerwijs niet op de hoogte&#13;
had kunnen zijn van de verontreiniging. Deze vereisten zijn cumulatief: aan alle drie&#13;
dient te zijn voldaan, wil de uitzondering van toepassing zijn.&#13;
Het is evident dat een mogelijk saneringsbevel direct van invloed is op de waarde van&#13;
het onteigende: de opvolgend eigenaar kan immers reeds uitsluitend op grond van zijn&#13;
hoedanigheid eveneens met het saneringsbevel worden geconfronteerd.&#13;
Gezien de vergaande strekking van het saneringsbevel is het van belang vast te stellen&#13;
wanneer de Staat van dit instrument gebruik kan maken. Deze vraag is aan de orde geweest&#13;
in de Eerste Kamer bij de behandeling van het wetsvoorstel tot wijziging van de&#13;
Wet Bodembescherming.13 De minister antwoordde na vragen van kamerleden: 'Het saneringsbevel&#13;
heeft een eigenstandige betekenis in het kader van dit wetsvoorstel. Ik herhaal&#13;
dat het saneringsbevel feitelijk een rechtstreekse vertaling is van het advies van de&#13;
commissie-Oele en met grote instemming van het bedrijfsleven in het geheel is opgenomen.&#13;
Het is ook niet onlogisch dat het langs die weg gegaan is. Er kon namelijk sprake&#13;
zijn van een situatie, waarin op een industrieterrein tien bedrijven zijn gevestigd, waarvan&#13;
negen bedrijven mee wensen te werken aan een vrijwillige sanering, passend binnen de&#13;
eigen bedrijfsvoering en binnen het eigen investeringsprogramma, terwijl het tiende bedrijf&#13;
de blokkerende factor is. Het is die casuspositie die destijds geleid heeft tot de aanbeveling&#13;
van de commissie-Oele om ervoor te zorgen dat er een instrument komt dat in&#13;
zo'n geval de doorbraak zou kunnen realiseren. (...) Eerst wordt bekeken of met betrokkene&#13;
tot een oplossing kan worden gekomen waarin een vrijwillige sanering past. Dan kan&#13;
de situatie zich voordoen dat er een blokkerende eenheid is. Daarvoor moet dan een oplossing&#13;
worden gezocht. De uitkomst zal per geval kunnen verschillen. Het saneringsbevel&#13;
is dan ook niet zonder bedoeling opgenomen. De grondbeginselen zijn op een aantal&#13;
punten gelijk: er gelden beginselen van behoorlijk bestuur, iemand die niet kan betalen&#13;
wordt ontzien, onschuldige eigenaren kunnen noch door een bevel, noch door een verhaal&#13;
worden getroffen en niet iedereen die eigenaar is van grond krijgt zomaar een bevel. Er&#13;
zijn vele clausuleringen en kanaliseringen opgenomen. Wij hebben zelfs gepreciseerd wat&#13;
wij verstaan onder "onschuldige eigenaar". Die onschuldige eigenaar krijgt geen bevel.&#13;
De geringe veroorzaker kan zich uitkopen. De veroorzaker gaat voor de eigenaar.'14&#13;
Uit de opmerkingen van de minister kan redelijkerwijs niet anders worden afgeleid dan&#13;
dat het saneringsbevel een ultimum remedium is, dat qua toepassing niet los gezien kan&#13;
worden van de omgeving waarin het aangesproken bedrijf is gevestigd. De beoogde werking is enigszins vergelijkbaar met die van ruilverkaveling, waarin een meerderheid beslissingen&#13;
neemt die ook voor de minderheid bindend zijn, of met een akkoord in geval&#13;
van faillissement of surséance van betaling. In geval van bodemsanering is het niet de wet&#13;
die de minderheid bindt, doch geeft de wet de Staat de mogelijkheid de bindendheid door&#13;
middel van een saneringsbevel te realiseren.&#13;
De aard van het saneringsbevel brengt met zich mee dat het slechts betrekking kan&#13;
hebben op een sanering in het kader van de vigerende bestemming van de onroerende&#13;
zaak. Een sanering in verband met de bestemming waarvoor wordt onteigend kan geen&#13;
voorwerp zijn van een saneringsbevel.&#13;
Het is niet ondenkbaar dat de overheid de neiging zal hebben in andere situaties dan de&#13;
door de minister geschetste het instrument van het saneringsbevel te hanteren. Het is de&#13;
vraag of een dergelijk gebruik van het saneringsbevel - ervan uitgaande dat er geen sprake&#13;
is van een gelijktijdig aanbod van de Staat de kosten van de sanering voor haar rekening&#13;
te nemen - rechtmatig15 is. Is dat niet het geval, dan kan de Staat worden&#13;
geconfronteerd met een rechterlijk verbod het saneringsbevel te effectueren. Voor onteigening&#13;
heeft dit tot gevolg dat met de mogelijkheid van een saneringsbevel slechts rekening&#13;
behoeft te worden gehouden wanneer de door de minister geschetste situatie zich&#13;
daadwerkelijk voordoet of aannemelijk is dat die zich binnen de termijn waarover de&#13;
schadeloosstelling wordt berekend zal voordoen.&#13;
Is er met inachtneming van het voorgaande sprake van een situatie waarin met de mogelijkheid&#13;
van een rechtmatig saneringsbevel rekening moet worden gehouden, dan zullen&#13;
de kosten van de sanering in beginsel in mindering moeten worden gebracht op de waarde&#13;
van het onteigende en wanneer deze niet toereikend is op de inkomensschade. Voorzover&#13;
er verhaal van de saneringskosten op derden - bijvoorbeeld de veroorzaker van de&#13;
verontreiniging - mogelijk is, zal deze claim de waarde in opwaartse zin beïnvloeden.&#13;
Het is duidelijk dat de mogelijkheid van een rechtmatig saneringsbevel eveneens van&#13;
invloed is op de vraag of bij de vaststelling van de schadeloosstelling uitgegaan moet&#13;
worden van verplaatsing of van liquidatie van het bedrijf. Zijn de financiële gevolgen van&#13;
het saneringsbevel van dien aard dat voortzetting van het bedrijf redelijkerwijs niet meer&#13;
mogelijk is, dan moet ervan worden uitgegaan dat er ook geen termen aanwezig zijn om&#13;
bij de berekening van de schadeloosstelling uit te gaan van verplaatsing.&#13;
e. Negatieve waarde&#13;
De situatie kan zich voordoen dat de met de schadeloosstelling te verrekenen saneringskosten&#13;
hoger zijn dan de schadeloosstelling zelf. De vraag is of in dat geval zou moeten&#13;
worden uitgegaan van een uiteindelijk negatieve schadeloosstelling, zodat de onteigende&#13;
zou moeten bijbetalen. Hét lijkt mij dat deze vraag ontkennend moet worden beantwoord.&#13;
Het onteigeningsrecht gaat uit van een ontneming van eigendom, waarbij vergoeding van&#13;
de door de onteigende geleden schade plaatsvindt. In dit geval zou de totale schadeloosstelling&#13;
nihil zijn. Voor vergoeding van de schade van de onteigenaar - waar het bij een&#13;
negatieve schade van de onteigende in feite om gaat - is in het onteigeningsrecht geen&#13;
aanknopingspunt te vinden. 5. CONCLUSIE&#13;
Geconcludeerd kan worden dat bij onteigening van verontreinigde landbouwgrond uitsluitend&#13;
de vermindering van de agrarische waarde voor rekening van de onteigende behoort&#13;
te komen. Voor het overige dient de verontreiniging bij de vaststelling van de&#13;
schadeloosstelling buiten beschouwing te blijven. Slechts in geval van onrechtmatige verontreiniging&#13;
zouden de eventuele kosten van sanering kunnen worden verrekend, voorzover&#13;
de verontreiniging de agrarische waarde van het onteigende aantast door een&#13;
neerwaartse aanpassing van de waarde van het onteigende en voor het overige slechts&#13;
door verrekening met de inkomensschade.&#13;
Is een rechtmatig saneringsbevel gegeven of kan dit binnen de termijn waarover de&#13;
schadeloosstelling wordt berekend met grote mate van zekerheid worden verwacht, dan&#13;
zal dit gezien het kwalitatieve karakter ervan wel leiden tot een waardevermindering van&#13;
het onteigende. Zoals hiervoor gesteld zal het saneringsbevel slechts in uitzonderlijke gevallen&#13;
rechtmatig kunnen worden gegeven.</content><legacyfootnotes>1. Wet van 29 december 1982, Stb. 1982,763. De IBS is in werking getreden op 15 januari 1983 en zou oorspronkelijk&#13;
voor vijfjaren gelden. De werkingsduur is inmiddels verlengd tot de datum waarop de saneringsparagraaf&#13;
in de Wet Bodembescherming van kracht is geworden, 15 mei 1994.&#13;
2. Rb. Amsterdam 31 mei 1989 (Staat / Duphar), M en R 1990,25 m.nt. W.Th. Braams en Rb. Arnhem 24&#13;
augustus 1989 (Staat / Heijting), M en R 1990,18.&#13;
3. HR 7 februari 1990 (Staat / Van Amersfoort), NJ 1990, 462 en HR 24 april 1992 (Van Wijngaarden / Staat&#13;
en Staat / Akzo Resins), NJ 1993,643 en 644, m.nt. C.J.H. Brunner, M en R 1992,87 m.nt. P.W.A. Gerritzen-&#13;
Rode, TMA 1992 p. 131 e.v., m.nt. J.M. van Dunne.&#13;
4. Zie hierover J. Spier: Milieu-verontreiniging op scherp: uitbreiding van de Wet Bodembescherming, TMA&#13;
1991 p. 21 e.v. en P.F.A. Bierbooms en E.H. Hulst: Bodemsanering en relativiteit: verdwijnt de nuance uit de&#13;
milieu-aansprakelijkheid?, TMA 1993 p. 122 e.v.&#13;
5. Bevestigend: Hof 's-Gravenhage 19 november 1992 (Shell / Staat), TMA 1993 p. 83 e.v., Hof Amsterdam 17&#13;
december 1992 (Duphar / Staat), TMA 1993 p. 107 e.v. (in deze zaken heeft advocaat-generaal Koop-mans in&#13;
de lopende cassatie-procedures onder aanvoering van het argument dat de datum van 1 januari 1975 op deze&#13;
situaties niet van toepassing is geconcludeerd tot vernietiging van de arresten) en Hof 's-Hertogenbosch 25&#13;
augustus 1993 (Staat / Philips), TMA 1994 p. 24 e.v. Ontkennend voor wat betreft het ten vervoer afgeven van&#13;
afvalstoffen: Hof 's-Gravenhage 17 december 1992 (Fasson / Staat), M en R 1994, 24 en Hof 's-&#13;
Hertogenbosch 26 juni 1991 (Staat / Paulissen), M en R 1992,64.&#13;
6. Hof 's-Gravenhage 22 oktober 1992 (Staat / De Klerk), M en R 1994,23.&#13;
7. Wet van 3 juli 1986, Stb. 1986,374.&#13;
8. EK 1993-1994, nr. 21556.&#13;
9. TK 1993-1994, nr. 23589.&#13;
10. Wet van 12 juli 1962, Stb. 1962,288, gewijzigd bij wetten d.d. 5 juni 1975, Stb. 1975,381, 21 april 1988,&#13;
Stb. 1988,358 en 21 april 1993, Stb. 1993,484.&#13;
11. Zie editie Cremers: Milieurecht, Bijlagen Interimwet Bodemsanering, p. 11 e.v.&#13;
12. HR 16 mei 1923 (Donselaar / Tramwegen), NJ 1923,909.&#13;
13. Zie noten 8 en 9.&#13;
14. Handelingen EK 27 april 1994 EK 31.&#13;
15. Onder 'rechtmatig' wordt hier mede verstaan niet in strijd met de algemene beginselen van behoorlijk bestuur.&#13;
</legacyfootnotes><footnotes><footnote/></footnotes><auteurs>Mr. drs. P.A. de Hoog</auteurs><published>1994-03-09 00:00:00</published><modified>1994-03-09 00:00:00</modified><editiondate>1994-03-09</editiondate><htmlpath>https://denhollander.info/artikel/6050</htmlpath></article>
</articles></edition>