<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2002</searchword><id>5545</id><udhid>UDH:TvAR/5545</udhid><titel>Rechtspraak goederenrecht IV. Eigendom in ruimere zin</titel><searchwords><searchword>TvAR 1/2002</searchword><searchword>UDH:TvAR/5545</searchword></searchwords><attachments><attachment><name>2002_nr 1_Artikel_Rodriques Lopes.pdf</name><extention>pdf</extention><url>https://denhollander.info/download/5486/ci</url></attachment></attachments><inleiding>1. Inleiding&#13;
Sinds de vorige aflevering van deze serie1 is voldoende tijd verlopen en gelukkig ook&#13;
voldoende interessante jurisprudentie tot stand gekomen om weer een overzicht te&#13;
geven. Dit overzicht omvat ook een enkele uitspraak van enkele jaren geleden die aan&#13;
mijn aandacht was ontsnapt dan wel die ik buiten mijn selectie had gehouden.&#13;
Het thema is eigendom in ruimere zin, waaronder te verstaan eigendom van&#13;
onroerende zaken, gemeenschap en burenrecht. Van gemeenschap is mede-eigendom&#13;
de eenvoudigste en de meest voor de hand liggende vorm.</inleiding><content>2. Eigendom onroerende zaken&#13;
Na de voltooiing van de mergelwinning in Zuid-Limburg zijn kilometers lange gangenstelsels&#13;
overgebleven. In twee uitspraken is de vraag aan de orde gekomen aan wie&#13;
de eigendom van de gangen toekomt.&#13;
Eigenaren van een boven een mergelgroeve gelegen perceel vorderen van de&#13;
gemeente Valkenburg schadevergoeding wegens verzakking. Zij zien de gemeente als&#13;
eigenares van de groeve. Ook de rechter doet dat. De groeve heeft één ingang, die niet&#13;
voor het publiek toegankelijk is. Hieruit moet volgen dat de eigenaar van het perceel&#13;
waarop die ingang is gelegen, door natrekking eigenaar is van de groeve. Anders dan&#13;
met betrekking tot een mijn die ingevolge de Mijnwet 1901 eigendom is van de concessionaris,&#13;
is bij een steengroeve van horizontale splitsing geen sprake.2&#13;
De overwegingen van een arrest slaan vervolgens, met verwijzing naar deze uitspraak&#13;
van de rechtbank, een andere weg in. De eigenaren van twee percelen landbouwgrond&#13;
verzetten zich tegen het gebruik van het daaronder gelegen gangenstelsel&#13;
voor georganiseerde mountainbiketochten. Het Hof beslist dat zij geen belang&#13;
hebben bij dat verzet.3 Het is er veronderstellenderwijs van uit gegaan dat de perceeleigenaren&#13;
eigenaren zijn van dat gangenstelsel. De eigendom van grond omvat&#13;
immers de aardlagen daaronder (art. 5:20 BW).&#13;
Opvallend is het woord ‘veronderstellenderwijs’. Enerzijds suggereert het dat, ook&#13;
al mochten de eigenaren van de percelen boven de gang eigenaren van een gangsegment&#13;
zijn, zij toch het bovengenoemde belang niet hebben. Anderzijds verwijst het Hof naar de overweging van de rechtbank die toch meer pretentie had dan een veronderstelling.&#13;
Eigenlijk heeft het Hof in het midden gelaten wie de eigenaar is dan wel&#13;
wie de eigenaren zijn van de gang. De opvatting van de rechtbank is dat het perceel&#13;
van de gemeente via die ene voor het publiek niet toegankelijke ingang de gangen horizontaal&#13;
natrekt, de veronderstelling van het Hof dat de onderliggende aardlagen tot&#13;
het perceel behoren. Maar waar de gang is, ontbreekt juist de onderliggende aardlaag,&#13;
de gang brengt een scheiding aan tussen de aardlagen daarboven en die daaronder.&#13;
De rechtbank stelt vast dat alleen het perceel van de gemeente toegang verschaft&#13;
tot de kilometerslange gang en dat daardoor de gemeente tevens eigenares is van die&#13;
gang. Een van de consequenties is dat de gemeente aan de vorderende eigenaren, misschien&#13;
wel op den duur aan alle eigenaren van de boven de gang liggende percelen een&#13;
schadevergoeding wegens verzakking moet betalen en dat zij verantwoordelijk is&#13;
voor de veiligheid in de gang en dus mogelijk medeaansprakelijk voor schade aan&#13;
mountainbikers en andere aldaar, met of zelfs zonder haar toestemming, aanwezigen.&#13;
De eventuele verzakkingen zijn veroorzaakt door de mergelwinners van weleer die&#13;
al winnend waarschijnlijk rechtmatig handelden, zeker indien zij eventuele, ten deze&#13;
relevante, aan hun vergunning verbonden voorwaarden naleefden en ook overigens&#13;
de nodige zorgvuldigheid in acht namen. Wat de veiligheid betreft, kan de gemeente&#13;
adequate voorwaarden verbinden aan de incidentele toestemmingen voor recreatief&#13;
en sportief gebruik van de gangen.&#13;
Allerlei vragen komen op. Mag een eigenaar van een boven een gang gelegen perceel&#13;
een aansluiting daarop tot stand brengen en, zo ja, onder welke voorwaarden dan&#13;
wel? Zou dat goederenrechtelijke consequenties hebben? Zou bijvoorbeeld de&#13;
natrekking door het gemeenteperceel bij de nieuwe aansluiting ophouden? Hoe verhouden&#13;
zich dus de verticale en de horizontale natrekking? Kan de gemeente, tevens&#13;
overheid immers en met essentiële publiekrechtelijke bevoegdheden (veiligheid,&#13;
openbare orde), haar perceel vervreemden? Zo ja, zou dan haar opvolger de gang op&#13;
grote schaal tegen betaling door organisaties of door het publiek kunnen openstellen?&#13;
Voorzichtige conclusie&#13;
Al met al komt het mij voor dat de beslissing van de rechtbank de voorkeur verdient&#13;
boven de veronderstelling van het Hof. Het zou, met artikel 5:20 BW in de hand,&#13;
moeilijk te verdedigen zijn dat de gangsegmenten onder de percelen tot die percelen&#13;
behoren. Immers, er is een onderbreking tussen de bovengrond en de zich daaronder&#13;
bevindende aardlagen en de gang is niet overtuigend aan te merken als een gebouw of&#13;
werk, duurzaam met de grond verenigd. Dat zou, zou men denken, vereisen dat roerende&#13;
zaken (bouwmaterialen, staalconstructies, e.d.) aan de grond zijn toegevoegd,&#13;
terwijl hier juist bodemmateriaal is verwijderd. Of zou eventueel aangebracht stutmateriaal&#13;
en ‘aardevast straatmeubilair’ toch de gang maken tot een gebouw of een&#13;
werk? Of is een vacuüm als een werk te zien of zelfs als een gebouw? Indien wij,&#13;
anders dan de rechtbank, door analogie de grot met een mijn zouden gelijkstellen,&#13;
zou dan de grond na het vertrek van de mergelwinningmaatschappij-concessionaris&#13;
de gang, verticaal dus, hebben nagetrokken? Anderzijds vertoont ook de horizontale&#13;
natrekking een hachelijk element en geeft zij te veel ruimte aan het toeval. In casu&#13;
blijkt het gemeenteperceel zich ondergronds uit te strekken over kilometers gang.&#13;
Zou een aangrenzende of zelfs een niet-aangrenzende (maar wel nabije) gemeente na&#13;
verwerving van een perceel op het eigen grondgebied een toegang tot de gang kunnen&#13;
realiseren? Zou zij die voor het publiek open kunnen stellen? Wat zou dat betekenen&#13;
in relatie tot de van de andere kant niet-publiek geopende gang? En wat zou het&#13;
gevolg zijn als vervolgens door een gemeentelijke herindeling beide gemeenten tot&#13;
dezelfde gemeente zouden gaan behoren?&#13;
De veiligste conclusie uit de beide uitspraken is dat de eigendomsvraag alleen aan&#13;
de orde kwam om een concrete vraag, die over aansprakelijkheid voor schade respectievelijk&#13;
over een bevoegdheid, te beantwoorden. Het wachten is dan op een rechtsgeding&#13;
over de eigendom zelf, een goederenrechtelijk geding.&#13;
Het gaat hier om een vraagstuk van grote betekenis. De Vereniging voor Bouwrecht&#13;
heeft in 1997 haar feestelijke 25e jaarvergadering gewijd aan de juridische aspecten&#13;
van ondergronds bouwen. Een daarvan is de eigendom van ondergrondse tunnelbuizen.&#13;
Preadviseur B. van den Berg (NS Railinfrabeheer) haalt H.D. Ploeger4 aan.&#13;
Deze komt tot de conclusie dat in de lagere rechtspraak uitgangspunt lijkt te zijn dat&#13;
kabel- en leidingennetwerken horizontaal worden nagetrokken. Daaruit leidt hij af&#13;
dat ook bij spoortunnels vermoedelijk van horizontale natrekking sprake zal zijn,&#13;
waarbij de eigendom van de tussenliggende delen de eigendom van het perceel met de&#13;
in- en uitgangen van de tunnel volgt. De preadviseur is nog voorzichtiger. Hij acht&#13;
het onzeker of de eigenaar van de in- en uitgangen zich eigenaar van de gehele tunnel&#13;
kan achten.&#13;
3. Begrenzing&#13;
Indien de loop van de grens tussen twee erven onzeker is, kan gevorderd worden dat&#13;
de rechter de grens bepaalt (art. 5:47 lid 1 BW). Zo kan de vraag rijzen of die grens&#13;
onzeker is. In casu was van onzekerheid geen sprake omdat in de transportakte werd&#13;
verwezen naar de koopakte en aan de hand van de inhoud daarvan de grenzen konden&#13;
worden bepaald.5&#13;
Er kan verschil zijn tussen een grens en de uitzetting daarvan in het terrein. De ene&#13;
partij beroept zich op de door het Kadaster in 1989 vastgestelde grens. De andere&#13;
betoogt dat bij het uitzetten van die grens fouten zijn gemaakt en beroept zich subsidiair&#13;
op verkrijgende verjaring. Dit laatste wordt door de rechtbank genegeerd. Het&#13;
Hof verklaart voor recht dat de door het Kadaster aangewezen grens de eigendomsgrens&#13;
vormt en veroordeelt de andere partij om aan het plaatsen van grenstekens mee&#13;
te werken. Nog steeds wenst laatstgenoemde zijn beroep op verkrijging door verjaring&#13;
beoordeeld te zien. Met de ligging van de kadastrale grens is de eigendomsgrens&#13;
nog niet gegeven. De Hoge Raad verwijst de zaak naar een ander Hof.6 We constateren&#13;
dat er drie grenzen in het spel zijn, de door het Kadaster uitgezette kadastrale&#13;
grens, die kadastrale grens zelf en een werkelijke eigendomsgrens, zoals die gevolgd&#13;
kan zijn uit verkrijging van een strook door verjaring. Van belang zal kunnen zijn de&#13;
vaststelling van de wil van de partijen bij het aangaan van een koopovereenkomst.&#13;
Wat mocht indertijd de koper met betrekking tot de begrenzing redelijkerwijs&#13;
menen? Van zijn eventuele verkrijging door verjaring zou een derde, de buur van de&#13;
verkoper van weleer, de dupe kunnen zijn. Ik denk hierbij namelijk ook aan de mogelijkheid&#13;
dat de koopovereenkomst een gedeelte van een erf betrof en dus de overdracht&#13;
perceelsplitsing tot gevolg had.&#13;
4. Economische eigendom&#13;
Eigendom is een juridisch, niet een economisch begrip. Het gebruik van de term economische&#13;
eigendom is dan ook niet zonder gevaren. De Hoge Raad plaatst de term in&#13;
het aanstonds te bespreken arrest dikwijls tussen aanhalingstekens. Met de term&#13;
wordt een rechtspositie bedoeld, te weten die van een koper.&#13;
Het gaat om een onteigening. De eigenaar had het onteigende in economische&#13;
eigendom overgedragen met de verplichting tot levering op een bepaald tijdstip. De&#13;
economische eigenaar exploiteert in het onteigende een kamerverhuurbedrijf. Hij is&#13;
degene die schade lijdt door de overgang van de eigendom van het onteigende op de&#13;
gemeente. Dat hij die lijdt in een contractuele relatie, neemt niet weg dat sprake is van&#13;
schade als rechtstreeks en noodzakelijk gevolg van de onteigening. Ook zijn bijkomende&#13;
schade, zoals liquidatieschade, dient aan de onteigenaar te worden toegerekend.&#13;
7&#13;
Onteigend kunnen worden de onroerende zaak (anders gezegd, de eigendom daarvan)&#13;
en eventuele daarop rustende beperkte rechten (art. 4 Onteigeningswet). In casu&#13;
wordt die zaak onteigend. De, om het zo te zeggen, erkenning van de economische&#13;
eigendom gaat vooraf aan de bepaling van de hoogte van de schadeloosstelling. Een&#13;
andere mogelijkheid zou geweest zijn de eigenaar schadeloos te stellen, waarna de&#13;
economische eigenaar, dan beter de koper genoemd, een vordering tegen hem zou&#13;
kunnen instellen of, vriendelijker, onteigende en koper tot een verdeling van het&#13;
bedrag zouden komen. Maar het lijkt er op dat de schade van de koper hoger is dan&#13;
die van de onteigende zou zijn geweest. In zoverre is de beslissing van de Hoge Raad&#13;
een goede oplossing. De economische eigendom als zodanig is een term uit de praktijk,&#13;
niet zozeer van juristen, van echte juristen wel te verstaan, maar meer van bankiers&#13;
en dergelijke zeer praktische deelnemers aan het economische leven.&#13;
5. Rechtsverkeer&#13;
5.1 Precontractuele fase&#13;
In aflevering I van deze serie8 was veel te vinden over concrete redelijkheids- en billijkheidsmaatstaven&#13;
in de onderhandelingen tussen aspirant-partijen.9 Een later geveld&#13;
arrest behandelt het geval waarin de aspiranten elkaar met betrekking tot de inhoud&#13;
van een eventueel te sluiten koopovereenkomst met betrekking tot een woonhuis zo&#13;
dicht waren genaderd, dat het naar maatstaven van redelijkheid en billijkheid op de&#13;
weg van de aspirant-verkoper had gelegen inhoudelijk te reageren op alternatieve biedingen van de aspirant-koper. In de gegeven omstandigheden stond het hem niet&#13;
meer vrij de contacten zonder enige kenbaar gemaakte motivering af te breken.&#13;
Toch werd de vordering van de aspirant-koper tot voortzetting van de onderhandelingen&#13;
afgewezen omdat een veroordeling in praktische zin niet ten uitvoer kon&#13;
worden gelegd, nu op voorhand niet eenduidig kon worden vastgesteld welke concrete&#13;
inhoud de koopovereenkomst zou moeten hebben.10 De relatie tussen de beslissing en&#13;
de voorafgaande overweging is niet geheel begrijpelijk en zeker niet bevredigend,&#13;
behalve voor de uit het beeld verdwenen aspirant-verkoper van weleer. Toch is er&#13;
weer een stap gezet in de beschrijving van de verhouding tussen de onderhandelaars.&#13;
De verkenningen en inleidingen zijn voorbij en zij hebben een belangrijk deel van&#13;
hun vrijheid verloren, er is een begin van gebondenheid. Zo tekenen zich weer fasen&#13;
af in de precontractuele fase.&#13;
5.2 Koopakte en transportakte&#13;
De verkoper van een onroerende zaak stelt dat deze volgens de omschrijving in de&#13;
transportakte groter is dan partijen bij de koopovereenkomst voor ogen stond. Partijen&#13;
hebben in de transportakte verklaard dat de daarin omschreven zaak is gekocht en&#13;
verkocht en daarmee voor de titel van de overdracht naar de koopakte verwezen. Dan&#13;
is de eigendom voor het verschil in oppervlakte niet overgegaan, omdat voor de overdracht&#13;
daarvan een geldige titel ontbrak.11 Hieruit blijkt dat een geldige titel, en&#13;
natuurlijk beschikkingsbevoegdheid van de vervreemder, niet alleen noodzakelijk zijn&#13;
voor de overdracht, maar tevens bepalen wat wordt overgedragen. Ik voeg hier aan&#13;
toe dat een koper het eventuele positieve verschil in oppervlakte nu ook niet door&#13;
verjaring kan verkrijgen. Zou hij zich gedragen als eigenaar, dan zou hij bezitter te&#13;
kwader trouw zijn. En, zou hij het (nog) gebruiken, dan zou hij dat doen zonder&#13;
recht of titel en daarmee een onrechtmatige daad plegen.&#13;
5.3 Taken notaris&#13;
De verkoopsters van een caravanpark stellen de notaris aansprakelijk voor het verzuim&#13;
herrecherche te verrichten in verband met het transport van het park aan de&#13;
koper, terwijl achteraf is gebleken dat een week tevoren daarop beslag was gelegd.&#13;
Op de notaris die een akte verlijdt, rust een zwaarwegende zorgplicht ter zake van&#13;
hetgeen nodig is voor het intreden van de rechtsgevolgen, beoogd met de in die akte&#13;
opgenomen rechtshandelingen. Het Hof heeft kennelijk aangenomen dat de notaris&#13;
in het geheel niet heeft gepoogd herrecherche te verrichten.12&#13;
De notaris doet er dus goed aan nog op de dag (of soms misschien een kleinere&#13;
tijdseenheid) waarop hij de transportakte verlijdt, na te gaan of zich inmiddels relevante&#13;
veranderingen in de rechtstoestand hebben voorgedaan. In ieder geval kan hij&#13;
niet met een enkele recherche volstaan.&#13;
Een man verkoopt, voordat hun echtscheiding is ingeschreven, het huis dat hij&#13;
voorheen met zijn vrouw bewoonde. De notaris handelt onzorgvuldig door de vrouw&#13;
niet te waarschuwen voor de ophanden zijnde overdracht. Een behoorlijk handelend&#13;
notaris behoort geen medewerking te verlenen aan transacties waarbij een derde&#13;
belanghebbende kan worden benadeeld, zonder die derde te waarschuwen.13 Zolang&#13;
de echtscheidingsbeschikking niet in de burgerlijke stand is ingeschreven (art. 1:163&#13;
BW), is er nog sprake van twee echtgenoten, van wie de ene die wil vervreemden, de&#13;
toestemming van de andere nodig heeft (art. 1:88 lid 1 onder a). Zonder de toestemming&#13;
is de vervreemding vernietigbaar (art. 1:89 lid 1). De notaris is dus reeds jammerlijk&#13;
tekortgeschoten tegenover de man. De vrouw geniet de bescherming van de&#13;
wet. De rechtbank is dus verder gegaan dan beslissen in het geding. Zij stelt een zorgvuldigheidsnorm,&#13;
een notariële waarschuwingsplicht tegenover belanghebbende derden.&#13;
5.4 Onderzoeksplicht partijen&#13;
Een pad langs de tuinen of zijgevels van woningen is door een fout van een derde niet&#13;
aan alle aangrenzende eigenaren in erfpacht gegeven. In de omstandigheden van het&#13;
geval handelen de gedaagden onrechtmatig – hoezeer ook subjectief te goeder trouw&#13;
– door de positie van de erbuiten gehouden buur niet nader te onderzoeken en eraan&#13;
mee te werken dat de erfpacht alleen te hunnen behoeve wordt gevestigd.14 Het lijkt&#13;
hier te gaan om een soort buurweg, een buurpad in gemeenschappelijke erfpacht. Ik&#13;
leg de nadruk op de gemeenschap, niet op de erfpacht, de verhoudingen zouden ter&#13;
zake van eigendom niet anders hebben gelegen. Bij de vestiging van de erfpacht zijn&#13;
alle buren partij, als één persoon als het ware (Gesamtakt). Zo lijken zij op deelgenoten&#13;
die zich jegens elkaar moeten gedragen naar de eisen van redelijkheid en billijkheid&#13;
(art. 3:166 lid 3 jo art. 6:2 BW). Dat hebben de verkrijgers van de erfpacht niet&#13;
gedaan. De gepasseerde buur kan van hen zijn aandeel in de gemeenschap van het erfpachtrecht&#13;
vorderen.&#13;
5.5 Bodemverontreiniging&#13;
Bodemverontreiniging speelt een hoofdrol in de gebreken die aan een onroerende&#13;
zaak kunnen kleven. In de jaren negentig tekent zich een razendsnelle ontwikkeling&#13;
in de verkeersopvattingen af, met name waar het gaat om onderzoek en informatie.15&#13;
We vinden de verontreiniging onder dwaling (misschien zelfs bedrog), in het onderstaande&#13;
onder onrechtmatige daad, hoewel wanprestatie op het eerste gezicht meer&#13;
voor de hand zou hebben gelegen. En dan verder onder ontbindende voorwaarde en&#13;
onder informatieplicht, zij het nu die van de koper aan de onwetende verkoper.&#13;
5.6 Waardevermindering&#13;
Een rechtspersoon heeft schade geleden doordat de grond die zij van de gemeente&#13;
heeft gekocht (en die aan haar is overgedragen) en waarop zij huurwoningen heeft&#13;
gebouwd, verontreinigd bleek te zijn. Haar vordering uit onrechtmatige daad leidt tot&#13;
een veroordeling van de gemeente tot schadevergoeding, op te maken bij staat. Het&#13;
staat de rechter vrij te abstraheren van bepaalde, de bijzondere situatie van de benadeelde&#13;
eigenaar betreffende, omstandigheden. Indien en voor zover de waardevermindering&#13;
van de woningen ongedaan gemaakt blijkt te zijn door een van overheidswege&#13;
uitgevoerde bodemsanering, hangt dit waardeherstel niet met de individuele&#13;
situatie van de eigenaar samen en behoort het redelijkerwijs in aanmerking te worden&#13;
genomen om te voorkomen dat meer dan de werkelijke schade wordt vergoed. Een&#13;
verhaal van de saneringskosten (art. 75 lid 3 Wet bodembescherming) door de Staat&#13;
op de koper van de bouwgrond is uitgesloten omdat het waardeherstel daardoor&#13;
onder de gegeven omstandigheden niet een ongerechtvaardigde verrijking van de&#13;
koper betekent.16&#13;
5.7 Verontreiniging als ontbindende voorwaarde&#13;
Het ontdekken van de verontreiniging kan ook als ontbindende voorwaarde in een&#13;
koopovereenkomst voorkomen. In casu betrof het de grond en het grondwater en&#13;
werd de mate van verontreiniging in het beding getypeerd als redelijkerwijs voor een&#13;
van de partijen niet aanvaardbaar te achten. De grond bleek vervolgens licht verontreinigd&#13;
te zijn. Het Hof heeft de mogelijkheid onder ogen gezien dat het perceel voor&#13;
grootschalige woningbouw zal worden gebruikt en overwogen dat ten tijde van de&#13;
totstandkoming van de koopovereenkomst volgens geldend recht levering van licht&#13;
verontreinigde grond niet tot aansprakelijkheid van de verkoper zou leiden en dat&#13;
zulks ook ingevolge toekomstige wetgeving niet te verwachten was. Het is kennelijk&#13;
uitgegaan van artikel 69 onder c Overgangswet NBW, dat inhoudt dat het van toepassing&#13;
worden van de nieuwe wet niet tot gevolg heeft dat een vordering ontstaat,&#13;
indien alle feiten die die wet vereist, reeds voordien waren voltooid. Deze overwegingen&#13;
van het Hof geven niet blijk van een onjuiste rechtsopvatting, zijn niet onbegrijpelijk&#13;
en vereisen geen nadere motivering.17&#13;
Het arrest laat ruimte over voor een andere rechtsopvatting, bijvoorbeeld dat&#13;
bepalend zou zijn welke kwaliteitseisen de door de koper beoogde bestemming aan&#13;
de grond stelt, denk aan het begrip conformiteit. Maar ook nu waar de ontbindende&#13;
voorwaarde niet vervuld wordt en de overeenkomst en dus de overdracht in stand&#13;
blijft, zou de koper schadevergoeding kunnen vorderen, wanneer te zijner tijd blijkt&#13;
dat het voltooide complex voor sommige categorieën potentiële kopers of huurders&#13;
niet aantrekkelijk is.&#13;
5.8 Wederzijdse informatieplicht&#13;
De bodemverontreiniging kan minder voor de hand liggende gevolgen hebben.&#13;
Behalve tot een vordering tot schadevergoeding van de koper jegens de verkoper&#13;
kwam het tot een tegenvordering. De koper van een woonboerderij was al veel eerder&#13;
van de verontreiniging op de hoogte, maar had deze pas een dag voor het transport&#13;
aan de verkoper medegedeeld. Dat transport vond geen doorgang en de verkoper kon&#13;
het transport van zijn nieuwe woning niet meer uitstellen, waardoor hij hals over kop&#13;
een overbruggingskrediet moest regelen. Het Hof wees de vordering van de koper&#13;
toe en die van de verkoper af.&#13;
Het Hof overweegt dat de bepaling in de koopovereenkomst dat de verkoper niet&#13;
bekend is met enige verontreiniging, op geen enkele wijze afbreuk doet aan de garantie&#13;
van de mogelijkheid van normaal gebruik in die overeenkomst. De Hoge Raad beslist&#13;
dat niet kan worden gezegd dat geen andere uitleg mogelijk is dan dat die garantie niet&#13;
zou gelden in het geval van een aan de verkoper niet bekende verontreiniging.&#13;
Aan de andere kant valt niet in te zien waarom het voor de koper niet duidelijk&#13;
had moeten zijn dat de verkoper er belang bij had ingelicht te worden over de geconstateerde&#13;
verontreiniging en over de gevolgen die hij (de koper dus) daaraan verbond&#13;
in verband met de voorgenomen overdracht, noch waarom niet voldoende zou zijn&#13;
gesteld om aannemelijk te maken dat uit de handelwijze van de koper met betrekking&#13;
tot de overdracht schade voor de verkoper is voortgevloeid.18&#13;
Er zijn dus twee, althans volgens de verkoper, botsende contractuele bepalingen.&#13;
De ene houdt de garantie in dat de zaak geschikt is voor normaal gebruik, de andere&#13;
onbekendheid van de verkoper met enige verontreiniging. De eerste is een overbodige&#13;
bevestiging van de dwingendrechtelijke bepaling van artikel 7:17 lid 2 BW (conformiteit),&#13;
de tweede een verklaring dat de koper terzake onwetend was en geen bodemonderzoek&#13;
wil laten verrichten. Die verklaring heeft waarschijnlijk alleen effect tegen&#13;
een vordering van de koper, wanneer die zich zou willen baseren op bedrog.&#13;
De koper die reeds geruime tijd weet had van de verontreiniging, deelde dit feit&#13;
eerst de dag voor de geplande overdracht aan de verkoper mee. Daags daarop kwam&#13;
het niet tot die overdracht. Het lijkt er dan op dat de koper geloofde dat hij als het&#13;
ware twee opties had, die van medewerking aan de overdracht en die van terugtreden.&#13;
Een psycholoog en hopelijk ook vele juristen zouden zijn karakter als bedenkelijk&#13;
typeren. Gelukkig beslist de Hoge Raad dat van hem verwacht had moeten worden&#13;
zich te verdiepen in de positie van de verkoper.&#13;
5.9 Huur verontreinigde grond&#13;
Interessant is een poging van een gemeente een bij de aanvang van een huurovereenkomst&#13;
reeds bestaande bodemverontreiniging door de vertrekkende huurder ongedaan&#13;
te doen maken. De huurster was een transportonderneming die het perceel&#13;
gebruikte voor de opslag van containers en voertuigen. Uit een beding in de overeenkomst,&#13;
luidende dat het perceel te zijner tijd in goede staat van onderhoud en ontruimd&#13;
moet worden opgeleverd, maakte de verhuurster op dat de huurster gehouden&#13;
was op haar kosten de bodemverontreiniging te verwijderen, ook voor zover die niet&#13;
door haar is veroorzaakt. Het Hof oordeelt dat een redelijke uitleg van het beding&#13;
niet meebrengt dat de huurster de verplichting op zich heeft genomen een niet door&#13;
haar veroorzaakte bodemverontreiniging te verwijderen. De Hoge Raad acht deze&#13;
uitleg alleszins begrijpelijk, ook tegen de achtergrond van het wettelijk huurrecht, dat&#13;
toch ook niet meebrengt dat een huurder bij oplevering verplicht is een niet door hem&#13;
veroorzaakte, reeds bij de aanvang van de huur aanwezige, bodemverontreiniging te&#13;
verwijderen.19&#13;
5.10 Overdracht grond en melkquotum&#13;
In een periode waarin door de toen geldende versie van de Beschikking Superheffing&#13;
melkquotum overging bij de verkoop en de overdracht van de grond, waren in casu&#13;
partijen juist overeengekomen dat alleen de grond zou overgaan. Toen de onbedoelde&#13;
verkrijgster (de koopster dus) in staat was tot het bedrag van de waarde van het quotum&#13;
een voordeel te genieten (art. 6:78 BW), was zij, mede in het licht van de eisen&#13;
van redelijkheid en billijkheid, tot dat bedrag schadevergoeding aan de wederpartij&#13;
schuldig geworden. Dat zou ook gegolden hebben, indien zij zich er op zou hebben&#13;
kunnen beroepen dat de niet-nakoming van het beding niet aan haar kon worden toegerekend,&#13;
omdat de overdracht van het quotum niet mogelijk was zonder overdracht&#13;
of verpachting van de grond en die toen niet van haar gevergd kon worden.20&#13;
De beslissing was een toepassing van artikel 6:78 lid 1 BW. Het artikel heeft&#13;
betrekking op ongerechtvaardigde verrijking als gevolg van een niet-toerekenbare&#13;
tekortkoming. Redelijkheid en billijkheid spelen geen rol, zijn als het ware in de&#13;
bepaling opgegaan. De woorden ‘Dit geldt ook’ verbazen mij, waar de bepaling toch&#13;
juist gaat over, zeg maar, overmacht, ongeacht of de schuldenaar zich daarop beroept.&#13;
Sterker nog, zulk een beroep leidt tot toepassing van de bepaling en de vergoeding. Er&#13;
is werkelijk overmacht in het spel, omdat overdracht van de grond, terug aan de verkoper,&#13;
nog afgezien van de kosten daarvan, de nakoming van de koopovereenkomst&#13;
ongedaan zou maken en verpachting het gebruik van de grond bij de verkoper zou&#13;
terugbrengen. Verpachting alleen als vehikel voor quotumovergang is onbestaanbaar.&#13;
5.11 Verkrijgende verjaring&#13;
Wanneer de bewaarder van de openbare registers ten onrechte weigert een inschrijving&#13;
te doen, beveelt de president van de rechtbank op vordering van de belanghebbende&#13;
hem alsnog die handeling te verrichten (art. 3:20 lid 2 jo lid 1 BW). In casu ging&#13;
het om de inschrijving van een verklaring, afgelegd ten overstaan van een notaris, van&#13;
de verkrijging door verjaring van twee perceelsgedeelten die in het register ten name&#13;
van de gemeente staan. De president stelde vast dat voldaan was aan de wettelijke&#13;
voorwaarden voor de verjaring. Aan de verkrijging staat niet in de weg dat de zaken&#13;
op grond van het bestemmingsplan de bestemming ‘openbaar pad’ hebben.21 We zien&#13;
hier twee onafhankelijke grootheden, het eigendomsrecht en de bestemming van de&#13;
zaak. De eigendom kan worden overgedragen of door verjaring overgaan en op het&#13;
object rust krachtens het bestemmingsplan een bepaalde bestemming. Onder de&#13;
opvolgende eigenaar blijft de bestemming ongewijzigd. Zo zal het de verkrijger door&#13;
verjaring kunnen overkomen dat hem eens goedschiks dan wel kwaadschiks (onteigening)&#13;
de zaak zal worden ontnomen ter verwezenlijking van de genoemde bestemming. Dat nu juist de gemeente, wier raad de bestemmingsplannen tot stand brengt&#13;
en in de (soms eventuele) verwezenlijking de hand (uitvoering of regie daarbij) heeft,&#13;
eigenares van de zaak was, moet een toevallige omstandigheid worden genoemd. Uitzonderingen&#13;
van bijzondere publiekrechtelijke aard daargelaten, staat een gemeente&#13;
in het privaatrecht op gelijke voet met een particulier.&#13;
6. Gemeenschap&#13;
Normaliter hebben deelgenoten gezamenlijk het genot van het gemeenschappelijke&#13;
goed. De vraag deed zich voor of een deelgenoot die van dat genot verstoken was&#13;
geraakt, met succes een vordering tegen de andere deelgenoot/-genoten kan instellen.&#13;
Twee vennoten exploiteerden een zaalverhuurbedrijf in een pand dat zij in gezamenlijke&#13;
erfpacht hadden.22 Na ontbinding van de vennootschap heeft een van hen&#13;
het gebruik voortgezet in het kader van een eenmanszaak. De andere vordert nu van&#13;
hem een gebruiksvergoeding. Het Hof wijst de vordering af met de overweging dat,&#13;
indien er van uitgegaan zou moeten worden dat de aanspraak terecht is, dit alleen zou&#13;
gelden voor zover de andere deelgenoot daadwerkelijk inkomsten uit de exploitatie&#13;
verwerft. De Hoge Raad ziet hierin een onjuiste rechtsopvatting waar toch artikel&#13;
3:169 BW mede tot strekking heeft de deelgenoot die het goed met uitsluiting van de&#13;
andere deelgenoot gebruikt, te verplichten deze schadeloos te stellen, bijvoorbeeld&#13;
door betaling van een gebruiksvergoeding.23 Het artikel betreft de bevoegdheid tot&#13;
gebruik en de eiser gebruikt niet en evenmin vordert hij dat hij wederom wordt toegelaten&#13;
tot het gebruik. Het Hof, dat als voorwaarde stelt dat de alleen-gebruiker met&#13;
zijn gebruik inkomsten verwerft, heeft kennelijk gedacht aan de toestand van voorheen&#13;
toen de eiser meedeelde in de inkomsten. De Hoge Raad denkt aan een bedrag&#13;
in geld als alternatief voor het medegebruik. Misschien is iets te zeggen voor een&#13;
andere gedachte, namelijk die aan een actie uit ongerechtvaardigde verrijking (art.&#13;
6:212 BW). Na de ontbinding van de vennootschap had de eiser noodzaak noch aanleiding&#13;
of zelfs de mogelijkheid van zijn bevoegdheid tot gebruik van het pand&#13;
gebruik te maken. De alleen-exploitant is daardoor verrijkt, maximaal tot de tegenwaarde&#13;
van een gebruik door de eiser dat met het zijne te verenigen zou zijn geweest.&#13;
Maximaal zou waarschijnlijk tot redelijk of gemiddeld moeten worden gereduceerd.&#13;
Maar het meest voor de hand liggend lijkt mij een vordering tot verdeling van de&#13;
gemeenschap (art. 3:178 lid 1 BW) van het erfpachtrecht in kwestie en wel zodanig&#13;
dat het recht geheel aan de exploitant toekomt en de helft van de waarde ervan aan de&#13;
eiser (vergelijk art. 3:185 lid 1 en 2 BW). De rechter kan daarbij naar billijkheid rekening&#13;
houden met het belang van de eiser bij een aanvullende vergoeding voor de tijd&#13;
dat hij van het gebruik verstoken was.&#13;
7. Burenrecht&#13;
Drie arresten hebben betrekking op het recht van noodweg.&#13;
7.1 Goederenrechtelijke werking noodweg&#13;
De bevoegdheid tot aanwijzing van een noodweg is een rechtstreeks uit de wet voortvloeiende,&#13;
de inhoud van het eigendomsrecht van de eigenaren van naburige erven&#13;
nader bepalende, bevoegdheid. Dit brengt mee dat ook een rechtsopvolger onder bijzondere&#13;
titel van een eigenaar van een met een noodweg bezwaard erf, behoudens het&#13;
bepaalde in artikel 5:57 lid 2 en 4 BW, gebonden is aan de aanwijzing en dus de noodweg&#13;
heeft te dulden, ook indien hij met het bestaan daarvan niet bekend was en van&#13;
de aanwijzing geen inschrijving is gedaan in de openbare registers.24 De aanwijzing&#13;
kan in die registers worden ingeschreven (art. 3:17 lid 1 onder e over rechterlijke uitspraken)&#13;
en, mocht dat niet zijn geschied, dan zou zij niet aan die opvolger onder bijzondere&#13;
titel kunnen worden tegengeworpen, tenzij hij het kende (art. 3:24 lid 1). De&#13;
Hoge Raad doet dus een bijzondere uitspraak die, zo te zien, de bandbreedte van&#13;
interpretatie te buiten gaat. Wel kunnen we opmerken dat de weg zichtbaar is, hetgeen&#13;
zou wijzen op een erfdienstbaarheid of op een noodweg. In het eerste geval zou&#13;
een akte van vestiging in de openbare registers te vinden zijn of zou het recht door&#13;
verjaring zijn ontstaan of de termijn daarvoor nog lopen. Ook zou de verkrijger moeten&#13;
hebben opgemerkt dat een aangrenzende perceel niet direct op de openbare weg&#13;
is aangesloten. In ieder geval zou hij tot enig onderzoek gehouden zijn geweest.&#13;
7.2 Ontstaansvereiste noodweg&#13;
Het beslissende criterium voor de omvang van het recht van noodweg is of bij het&#13;
ontbreken daarvan een behoorlijke exploitatie van het ingesloten erf bij een normale&#13;
bestemming, van de aard als dit erf in het gegeven geval heeft, onmogelijk is. In casu&#13;
ging het om tuinbouwbedrijven, maar was niet ter zake dienend wat de ‘normale&#13;
exploitatie van een gemiddeld Westlands tuinbouwbedrijf eist’.25 De aard van het erf&#13;
en het gegeven geval omvatten mede bijzondere geschiktheden of omstandigheden,&#13;
alsmede de wijze van exploitatie door de ondernemer. Het criterium is dus subjectief,&#13;
terwijl een verwijzing naar een gemiddelde norm, naar een statistisch gegeven, objectief&#13;
is.&#13;
7.3 Louter feitelijke situatie en noodweg&#13;
Een weg, openbaar op grond van de Wegenwet, zij het alleen voor voetgangers, mag&#13;
niet door ander verkeer worden gebruikt, ook al is de weg daarvoor bruikbaar en is&#13;
of wordt zij daarvoor gebruikt. Dat gebruik voor ander verkeer berustte in casu&#13;
namelijk op een privaatrechtelijke grondslag en wel enkel ten behoeve van de aan de&#13;
weg gelegen bedrijven. De weg was een noodweg.26&#13;
Het Hof heeft uit verklaringen van getuigen dat voor een familie geen andere reële&#13;
mogelijkheid bestond om bij haar boerderij te komen dan over een geasfalteerde weg,&#13;
afgeleid dat het tot het perceel van een andere familie behorende onverharde pad naar&#13;
die weg als noodweg voor haar perceel was aangewezen. De Hoge Raad overweegt&#13;
dat de exploitanten van een aan het pad gelegen manege die hadden getracht aannemelijk&#13;
te maken dat het pad de bestemming van buurweg voor gemotoriseerd verkeer&#13;
had, rekening had te houden met de mogelijkheid dat het Hof voor het gemotoriseerde&#13;
verkeer van en naar de boerderij zou aannemen dat het ging om het gebruik&#13;
van het pad als noodweg.27 Ook hier heeft de aanwijzing van een noodweg niet haar&#13;
weg naar de openbare registers gevonden en zouden de exploitanten van de manege&#13;
ook aan een erfdienstbaarheid hebben kunnen denken en het nodige hebben kunnen&#13;
onderzoeken. Zo te zien, zijn er exclusieve gebruiksrechten met betrekking tot het pad&#13;
en behoren de exploitanten van de manege en hun cliëntèle tot het publiek dat recht&#13;
heeft op het gebruik van een openbare weg in de mate waarin die weg openbaar is.&#13;
7.4 Buurweg&#13;
Tenslotte een opmerking over de zojuist vergeefs gestelde buurweg. We vinden deze&#13;
in artikel 719 BWoud. De weg (of voetpad of dreef) is aan verscheiden buren gemeen&#13;
en dient tot uitweg, thans noodweg geheten. In het huidige BW komt de figuur niet&#13;
voor, althans niet expliciet. We zouden nu moeten denken aan een mandelige weg&#13;
(vergelijk art. 5:60 BW). We zien de weg dan als een onroerende zaak in gemeenschappelijke&#13;
eigendom van de eigenaars van aanliggende of nabije erven. Dezen hebben&#13;
die zaak tot gemeenschappelijk nut van hun erven bestemd en een daarop betrekking&#13;
hebbende akte in de openbare registers doen inschrijven. Bij de oude buurweg&#13;
bleek de bestemming uit de feiten. Trouwens, dit is ook nog het geval bij de noodweg&#13;
in het arrest. Het Hof gaat af op getuigenverklaringen, denkt niet aan een rechterlijke&#13;
aanwijzing tot noodweg, nog afgezien van een eventuele inschrijving daarvan in de&#13;
openbare registers. Ook de Hoge Raad brengt die niet ter sprake.&#13;
8. Hinder&#13;
Een buur heeft de aanwezigheid van rond woonhuizen geplante bomen en heesters&#13;
opgevat als hinder in de zin van artikel 5:37 BW. Dat artikel houdt in dat een eigenaar&#13;
van een erf niet in een mate of op een wijze die volgens artikel 6:162 onrechtmatig is,&#13;
aan eigenaars van andere erven hinder mag toebrengen en geeft vervolgens enkele&#13;
voorbeelden van onzorgvuldigheid. Het is dus een lex specialis ten opzichte van de&#13;
bepalingen over de onrechtmatige daad. Tegen de achtergrond van artikel 713 BWoud&#13;
en artikel 5:42 lid 2 BW (over beplanting in grensstrook) moet niet te snel geoordeeld&#13;
worden dat sprake is van bedoeld onzorgvuldig handelen. Zo komt dergelijke beplanting&#13;
veelal het leefklimaat ten goede en is zij daarmee van algemeen belang.28 Nog&#13;
meer dan artikel 39 van Boek 5 over hinder door wijziging in de loop, hoeveelheid of&#13;
hoedanigheid van over het erf stromend water of van grondwater (enz.) en dan artikel&#13;
40 over hinder bij het gebruik van voorbijstromend water heeft artikel 37 mij overbodig&#13;
geleken, omdat eventuele gedupeerden in de voorbeeldgevallen, in vergelijkbare&#13;
en ook in andere, zelfs heel andere gevallen, altijd al naar het wapen van de&#13;
onrechtmatige daadactie konden grijpen. Wat de onzorgvuldigheid zelve betreft, misbruik&#13;
van het eigendomsrecht, zo het beperken van de mogelijkheden van genot op&#13;
het aangrenzende erf zonder aanwijsbaar eigen voordeel, is uiteraard onrechtmatige&#13;
hinder. Dat is waarschijnlijk als het maximum te zien. Er is ook een minimum, zoals&#13;
het Hof overweegt. De lat ligt altijd en overal op enige hoogte, ook bijvoorbeeld bij&#13;
de wanprestatie en bij de overmacht. De redelijkheid en billijkheid, als basis van veel&#13;
recht, houdt dat, veelal niet meer expliciet, als vereiste voor elke vorm van samenleving,&#13;
reeds in. Het Hof oordeelt met de bepaling over de beplanting dichtbij de grens&#13;
als achtergrond, terwijl de door de eiser hinderlijk genoemde beplanting zich over&#13;
een veel groter gebied uitstrekt. Opmerkelijk is de typering van de beweerd onrechtmatige&#13;
situatie als zijnde van algemeen belang, terwijl het in het privaatrecht toch per&#13;
definitie om particuliere belangen gaat. Het lijkt mij dat indien de eiser zich er op zou&#13;
kunnen beroepen te lijden aan een allergie tegen bomen, zijn eis eveneens zou moeten&#13;
worden afgewezen, maar ook dan niet met een verwijzing naar het algemeen belang.&#13;
</content><legacyfootnotes>1. ‘Rechtspraak goederenrecht III’, Agr.r. 1999, p. 230.&#13;
2. Rb Maastricht 13 juni 1996, NJ 1997, 299.&#13;
3. Hof ’s-Hertogenbosch 26 mei 1997, NJ 1998, 93.&#13;
4. H.D. Ploeger, Recht de grond in, Leiden 1997.&#13;
5. Hof ’s-Hertogenbosch 10 mei 2000, NJ 2001, 169.&#13;
6. HR 3 november 2000, NJ 2001, 222.&#13;
7. HR, derde kamer, 10 augustus 1995, NJ 1996, 614.&#13;
8. ‘Rechtspraak goederenrecht I’, Agr.r. 1998, p. 618.&#13;
9. Zie Agr.r. 1998, p. 620-622.&#13;
10. Hof ’s-Hertogenbosch 18 januari 1999, NJ 1999, 762.&#13;
11. HR 22 april 1994, NJ 1995, 560.&#13;
12. HR 29 mei 1998, NJ 1999, 287.&#13;
13. Rb Utrecht 29 september 1999, NJ 2000, 87.&#13;
14. Hof Amsterdam, kort geding, 11 januari 1996, NJ 1998, 338.&#13;
15. Zie ‘Rechtspraak goederenrecht I’, Agr.r. 1998, p. 622.&#13;
16. HR 28 april 2000, NJ 2000, 690.&#13;
17. HR 2 oktober 1998, NJ 2000, 304.&#13;
18. HR 28 januari 2000, NJ 2000, 575.&#13;
19. HR 30 juni 2000, NJ 2000, 586.&#13;
20. HR 13 september 1996, NJ 1996, 732.&#13;
21. Rb Leeuwarden, kort geding, 22 oktober 1996, NJ 1997, 670.&#13;
22. Ook hier merk ik op dat een en ander bij mede-eigendom niet anders geweest zou zijn.&#13;
23. HR 22 december 2000, NJ 2001, 59.&#13;
24. HR 2 mei 1997, NJ 1998, 315.&#13;
25. HR 23 januari 1998, NJ 1998, 457.&#13;
26. Eveneens in HR 23 januari 1998, NJ 1998, 457.&#13;
27. HR 12 februari 1999, NJ 2000, 17.&#13;
28. Hof Leeuwarden 14 juli 1999, NJ 2000, 80.&#13;
</legacyfootnotes><footnotes><footnote/></footnotes><auteurs>mr. D.L. Rodrigues Lopes</auteurs><published>2002-01-01 00:00:00</published><modified>2001-11-16 00:00:00</modified><editiondate>2002-01-01</editiondate><htmlpath>https://denhollander.info/artikel/5545</htmlpath></article>
</articles></edition>