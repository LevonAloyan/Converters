<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2003</searchword><id>3520</id><udhid>UDH:TvAR/3520</udhid><titel>Planmatige kavelruil en herverkaveling nieuwe stijl: naar een versnelde uitvoering van de ecologische hoofdstructuur</titel><searchwords><searchword>TvAR 1/2003</searchword><searchword>UDH:TvAR/3520</searchword></searchwords><attachments><attachment><name>2003_nr 1_Artikel_Haan.pdf</name><extention>pdf</extention><url>https://denhollander.info/download/3587/ci</url></attachment></attachments><inleiding>1.	Inleiding&#13;
&#13;
De realisatie van de EHS verloopt niet in het tempo dat enige jaren geleden nog voor mogelijk werd gehouden. De ambitie is niettemin onveranderd. De regering heeft tot een accentverschuiving besloten voor de realisatie van nieuwe natuur: minder grondverwerving en meer agrarisch natuurbeheer.&#13;
	Vanuit dit gegeven wordt in dit artikel ingegaan op een moderne toepassing van grondruilinstrumenten voor de realisatie van natuur- en landbouwdoelen. We hebben daarbij enerzijds oog voor de korte termijn in het kader van de Reconstructiewet concentratiegebieden en landinrichtingsprojecten onder de huidige Landinrichtingswet; anderzijds willen we vooruitblikken op een mogelijke praktijk onder de herziene landinrichtingswet, de Wet Inrichting Landelijk Gebied (WILG).&#13;
&#13;
In het meinummer 2002 van Agrarisch recht  is door De Haan stilgestaan bij de vernieuwing van de herverkavelingsprocedure in de Reconstructiewet, de voorbeeldwerking van deze wet voor de WILG en een moderne variant van de administratieve herverkaveling, de herverkaveling nieuwe stijl.&#13;
	Op basis van dat artikel worden thans enkele mogelijkheden voor de uitvoeringspraktijk verkend, toegespitst op de realisatie van natuur- en landbouwdoelen.&#13;
</inleiding><content>2.	(Her)inrichting van het landelijk gebied en beschikkingsmacht over grond&#13;
&#13;
Traditioneel komen bij de herinrichting (reconstructie) van het landelijk gebied in meer of mindere mate steeds de volgende zaken aan de orde: op grond van de aan een gebied toegekende bestemmingen vindt functieverandering van de grond plaats, worden werken uitgevoerd en wordt de verkavelingstoestand voor de landbouw verbeterd. Steeds is daarbij de beschikkingsmacht over de grond een vereiste. Om over grond te kunnen beschikken zijn verschillende instrumenten beschikbaar.&#13;
&#13;
•	onteigening		besluit door overheid, niet vrijwillig, niet integraal, grote duidelijkheid vooraf&#13;
•	herinrichting		besluit door overheid, niet vrijwillig, wel integraal, redelijke duidelijkheid vooraf&#13;
•	ruilverkaveling		stemming, niet vrijwillig, wel integraal, redelijke duidelijkheid vooraf&#13;
•	planmatige kavelruil	overeenkomst, vrijwillig, wel integraal, redelijke duidelijkheid vooraf&#13;
•	traditionele kavelruil	overeenkomst, vrijwillig, niet integraal, geen duidelijkheid vooraf&#13;
•	aankoop		overeenkomst, vrijwillig, niet integraal, redelijke tot geen duidelijkheid vooraf&#13;
&#13;
De herinrichting en ruilverkaveling zijn twee vormen van landinrichting uit de huidige Landinrichtingswet, en ze omvatten beide herverkaveling als instrument om over grond te kunnen beschikken. In de WILG en de Reconstructiewet worden geen vormen van landinrichting meer onderscheiden; de herverkaveling keert in beide wetten als instrument terug.&#13;
&#13;
Voor aankoop en onteigening zijn omvangrijke budgetten nodig; voor de herverkaveling is dit in veel mindere mate het geval. Daarbij is enige smeerolie nodig om het ruilproces vlot te laten verlopen (de zgn. landmetershectares die nodig zijn om te kunnen toedelen binnen de grenzen van bestaande topografie), maar die grond wordt later wel afgerekend met de verkrijgende partij, veelal de boer.&#13;
	Voor de aankoop van gronden voor andere dan landbouwfuncties zijn in het kader van de taakstelling van een herverkaveling evenzeer budgetten nodig. Deze budgetten zijn echter beperkter dan voor rechtstreekse aankoop of onteigening, omdat bij uitruil via herverkaveling geen bedrijfsschadevergoeding behoeft te worden betaald. Bij onteigening is dit wegens gebrek aan compensatiegrond meestal wel het geval. Bovendien wordt via herverkaveling precies de gewenste oppervlakte voor andere dan landbouwfuncties toegedeeld, terwijl bij aankoop of onteigening meestal meer grond dan benodigd moet worden verworven in verband met de terreinsituatie of omdat de anders resterende oppervlakte door de eigenaar te gering wordt geacht om de bedrijfsvoering voort te zetten. Het praktische verschil is verder dat bij herverkaveling in eerste instantie niet ter plaatse van de functieverandering behoeft te worden verworven. Het ruilproces maakt het mogelijk de verworven grond naar de locatie van de functieverandering toe te ruilen en gelijktijdig voor de op die locatie getroffen eigenaar/gebruiker compensatie zo mogelijk in de omgeving van zijn/haar bedrijf te realiseren. Grondverwerving ingezet in combinatie met grondruilingen staat daarmee borg voor een snellere realisatie van grote oppervlakten gewenste functieverandering dan uitsluitend grondverwerving. Belangrijk voordeel is ook dat binnen het hele herverkavelingsgebied (blok) alle noodzakelijke werken kunnen worden uitgevoerd, zowel voor agrarische als niet-agrarische doeleinden, die door de eigenaren en pachters moeten worden gedoogd. Op de betekenis van de herverkaveling voor de realisatie van agrarisch natuurbeheer komen we nog afzonderlijk terug.&#13;
&#13;
Het instrument onteigening is tot nu toe nauwelijks opgenomen in de landinrichtingsplannen voor herinrichtingsprojecten, de enige vorm van landinrichtingprojecten waarbij onteigening nu mogelijk is. De Reconstructiewet concentratiegebieden biedt ook de mogelijkheid van onteigening. Wij gaan er vanuit dat opnieuw zeer spaarzaam gebruik zal worden gemaakt van deze mogelijkheid. In elk geval in zo’n beperkte mate dat via onteigening nooit alle gewenste functieveranderingen tot stand zullen worden gebracht.&#13;
&#13;
3.	Kleinere projecten&#13;
&#13;
In de laatste jaren is er een tendens naar kleinere landinrichtingsprojecten. Die tendens is mede mogelijk geworden door de afname van het belang van de uitvoering van werken via het instrument landinrichting. Gemeenten en waterschappen dragen meer dan in het verleden zelf zorg voor de (her)inrichting van de openbare ruimte. Waar die zorg beperkt blijft tot uitsluitend de openbare ruimte, is het landinrichtingsinstrument geen vereiste, omdat aan deze overheden andere regelgeving ten dienste staat om de beschikkingsmacht over de grond te verkrijgen. Infrastructurele werken noopten er juist in het verleden toe omvangrijke landinrichtingsprojecten op stapel te zetten. In de nieuwe landinrichtingsprojecten verschuift het accent daarom meer naar realisatie van functieverandering samen met de verbetering van de verkaveling voor de landbouw. Dit maakt het mogelijk om kleinere projecten te begrenzen en uit te voeren. Dit betekent echter geenszins dat landinrichting ten behoeve van grootschalige infrastructurele werken in het geheel niet meer nodig zou zijn.&#13;
&#13;
Een tweede reden om over te schakelen op kleinere projecten is gelegen in de modulaire opzet van de landinrichting, zoals voorzien in de Herijkingsnota, waarbij telkens niet meer financiële verplichtingen worden aangegaan dan voor een periode van vier jaar. De omvang van zulke kleinere projecten is niet eenduidig aan te geven. Hierbij spelen factoren als het aantal rechthebbenden en de schaal van het gebied een rol. In een kleinschalig gebied denken we aan een projectomvang tot ongeveer 2000 ha, terwijl in een grootschalig gebied met relatief weinig rechthebbenden een grotere projectomvang niet bij voorbaat is uitgesloten om vanuit het perspectief van het ruilproces nog van een “klein” project te spreken.&#13;
&#13;
4.	Drie modules voor grondruilingen&#13;
&#13;
Deze ontwikkeling leidt tot de volgende drie modules voor het tot stand brengen van grondruilingen:&#13;
•	(planmatige) kavelruil;&#13;
•	administratieve herverkaveling (vrijwel zonder uitvoering van infrastructurele werken, vergelijkbaar met de huidige Ruilverkaveling met een administratief karakter, de RAK);&#13;
•	reguliere herverkaveling (blijvend nodig voor de situaties waarbij sprake is van een redelijke tot grote hoeveelheid uitvoering van werken, vergelijkbaar met de huidige landinrichtingsvormen Ruilverkaveling en Herinrichting).&#13;
&#13;
De keuze voor één van deze modules is afhankelijk van een aantal factoren, zoals&#13;
•	in welke mate is ruiling van grond nodig;&#13;
•	in welke mate is functieverandering noodzakelijk;&#13;
•	in welke mate is uitvoering van werken nodig;&#13;
•	hoe groot is het draagvlak.&#13;
&#13;
De beantwoording van dit soort vragen dient plaats te vinden tijdens de planvormingsfase van het project, ondersteund door diverse vormen van onderzoek (bijv. knelpunten in de verkaveling, gronddruk, grondmobiliteit). Met behulp van de systemen die voor de reguliere herverkaveling zijn ontwikkeld kan het Kadaster zeer wel een bijdrage leveren aan de onderbouwing van de keuze voor een van deze modules.&#13;
&#13;
Waar de noodzaak van functieverandering minder urgent is of minder beleidsprioriteit heeft gekregen, in samenhang met een lagere prioriteit voor de verbetering van de verkaveling voor de landbouw, kan via planmatige kavelruil gewerkt worden aan de gestelde doelen. Bij de keuze hiervoor moet op voorhand geaccepteerd worden dat niet alle doelen gehaald worden.&#13;
In gebieden waar de doelen meer prioriteit of urgentie hebben, of de volledige realisatie van doelen zeker gesteld moet worden (bijvoorbeeld realisatie van lijnvormige structuren of speciaal aangewezen gebieden vanwege het beoogde nut), kan functieverandering in combinatie met de verbetering van de verkaveling voor de landbouw prima worden gerealiseerd in kleine administratieve herverkavelingen.&#13;
&#13;
5.	Planmatige kavelruil&#13;
&#13;
Bij de keuze voor realisatie door middel van kavelruil is het in het kader van landinrichtingsprojecten (daaronder begrepen toekomstige projecten ter realisatie van reconstructieplannen) nodig te komen tot een planmatige uitvoering. Kiezen voor kavelruil betekent afhankelijkheid van de medewerking van de rechthebbenden. Dat is ook de bedoeling van de keuze. Tegelijkertijd dient er op te worden toegezien dat een afweging blijft plaats vinden tussen de doelstellingen uit het plan. Het initiatief voor en het toezicht op de te realiseren kavelruilen dient dan ook vanuit de landinrichtingscommissie te komen. Alleen op die wijze kan het plan integraal worden uitgevoerd.&#13;
&#13;
Het Kadaster propageert om bij toepassing van planmatige kavelruil vooraf onderzoek uit te voeren naar de ruilmogelijkheden op bedrijfsniveau en de resultaten daarvan in een vroeg stadium aan de individuele rechthebbenden te tonen. Een deel van de onzekerheden wordt daardoor weggenomen en op die wijze is draagvlak bij de individuele eigenaren te verwachten.&#13;
	Door vervolgens het initiatief voor de ruilingen bij de landinrichtingscommissie (of kavelruilcommissie) te leggen en deze ruilingen te baseren op het onderzoek wordt zo goed mogelijk gegarandeerd dat de realisatie in de buurt komt van de resultaten van het onderzoek. Uiteraard zullen enkele rechthebbenden afhaken waardoor een deel van de resultaten van het onderzoek niet gerealiseerd wordt. Kavelruil is nu eenmaal vrijwillig. Maar afhaken vanwege onduidelijkheid wordt op die manier zo veel mogelijk voorkomen.&#13;
&#13;
Ook bij planmatige kavelruil zijn budgetten nodig voor kavelaanvaardingswerken en voor “landmetershectares”. Zonder deze budgetten wordt het ruilen zeer sterk bemoeilijkt, zo niet onmogelijk. Het integrale karakter van de planmatige kavelruil kan voorts tot uitdrukking komen in de integrale uitvoering van die werken.&#13;
&#13;
6.	Administratieve herverkaveling en Herverkaveling nieuwe stijl&#13;
&#13;
De Reconstructiewet concentratiegebieden en de huidige Landinrichtingswet bieden al de mogelijkheid een administratieve herverkaveling uit te voeren. Voordat de werkzaamheden daarvoor kunnen starten moet onder de Reconstructiewet eerst het uitwerkingsplan van het reconstructieplan en onder de Landinrichtingswet eerst het landinrichtingsplan zijn vastgesteld.&#13;
	In de WILG zal de administratieve herverkaveling naar verwachting al kunnen worden ingezet op basis van het provinciale besluit tot landinrichting. Bij het ontbreken van infrastructurele voorzieningen lijkt de vervolgstap van het landinrichtingsplan niet nodig. Aan het provinciale besluit gaat uiteraard onderzoek vooraf en ligt bijvoorbeeld het raamplan ten grondslag. Vanuit het oogpunt van planvorming kan dit voorwerk evenwel voldoende zijn om rechtstreeks over te kunnen gaan tot de uitvoering van een module herverkaveling. Hierbij wordt er onder meer van uitgegaan dat de begrenzing van de EHS al eerder door de provincie is vastgesteld.&#13;
	Door deze versnelling in combinatie met de na te noemen modernisering van het herverkavelingsinstrument (met name een aanmerkelijk verkorte wettelijke procedure) kunnen we met recht spreken van “herverkaveling nieuwe stijl”.&#13;
&#13;
Administratieve herverkaveling kan zoals gezegd heel goed in kleinere projecten worden toegepast. Wanneer na de start sprake kan zijn van een ongestoorde procesgang (voldoende financiële middelen en geen interventie met nieuwe beleidsdoelen of planologische wijzigingen) zal uitvoering van de procedure tot in elk geval de vaststelling van het ruilplan en de eigendomsovergang van de nieuwe toedeling mogelijk in een tijdsbestek van 4 jaren kunnen plaats vinden (de maximale uitvoeringsduur van een module). Hierbij past dan wel de kanttekening dat het, afhankelijk van de omvang van de aankooptaakstelling, verstandig kan zijn de procedure pas te starten als die taakstelling geheel of grotendeels gerealiseerd is. Binnen zo’n sterk bekorte looptijd van een herverkaveling mag geen wachttijd verloren gaan vanwege nog te verrichten aankopen. Het draagvlak voor de nieuw ontworpen toedeling is bovendien bepalend voor de snelheid van de procedure. Naarmate er meer bezwaren tegen de toedeling bestaan zal de bezwarenbehandeling voorafgaand aan de vaststelling van het ruilplan meer tijd vergen.&#13;
	Regionale ontwikkelingen voor de verhoging van de grondmobiliteit door de vorming van onroerend-goedbanken (waarbij gedacht kan worden aan samenwerkingsverbanden van BBL, overheden, terreinbeherende instanties, banken en particuliere grondbezitters) kunnen perfect samengaan met de uitvoering van snelle administratieve herverkavelingen.&#13;
 &#13;
Waarom kan zo’n module nu redelijk snel worden uitgevoerd:&#13;
De werkzaamheden beperken zich vrijwel geheel tot het planmatig wijzigen van de eigendoms- en gebruiksrechten op de in het gebied gelegen grond. Het verkavelingspatroon wordt zo veel mogelijk in stand gehouden. Uitvoering van infrastructurele werken komt nauwelijks voor en ook de kavelaanvaardingswerken worden door de keuzen in het ruilplan tot het hoogst nodige beperkt. Voor de kavelaanvaardingswerken zijn overigens wel de reguliere financiële middelen beschikbaar. De procedure van de administratieve herverkaveling is aldus leidend en bepaalt de snelheid van het proces. Tijdrovende vergunningenprocedures of aanbesteding en uitvoering van omvangrijke bestekken (met het risico vertraagd te worden door opgelegde rijksbezuinigingen) komen niet voor. Wanneer de inplaatsing of verplaatsing van een agrarisch bedrijf aan de orde is kan evengoed de administratieve herverkaveling worden toegepast, indien op basis van het aan de herverkaveling voorafgaande onderzoek al voor de start van de procedure afspraken met verplaatsers zijn gemaakt en evenzeer duidelijkheid van de gemeente is verkregen over de bouw- en andere vergunningen.&#13;
&#13;
7.	Modernisering van het herverkavelingsinstrument&#13;
&#13;
Naast de al genoemde ontwikkeling van kleinere projecten en de inzet van administratieve herverkaveling als kosten- en tijdsbesparende factoren, is de modernisering van het herverkavelingsinstrument een zelfstandige factor van betekenis om herverkaveling eenvoudiger en sneller te doen uitvoeren. Deze modernisering heeft inmiddels zijn beslag gekregen in de Reconstructiewet, en zal naar alle waarschijnlijkheid ook in de WILG worden opgenomen.&#13;
&#13;
De kernpunten van deze modernisering zijn:&#13;
•	de afzonderlijke procedures van de lijst van rechthebbenden en het plan van toedeling zijn geïntegreerd tot één procedure: de procedure van het "ruilplan". De procedure voor de financiële afwikkeling van het project (de lijst der geldelijke regelingen) bestaat nog als afzonderlijke procedure, maar kan - indien gewenst vanuit praktische overwegingen - gelijktijdig met de procedure voor het ruilplan worden uitgevoerd;&#13;
•	de eerste schatting ten behoeve van de waardering van de gronden is afgeschaft. Er wordt geruild op basis van de ingebrachte oppervlakte, waarbij eventuele waardeverschillen die zich ondanks de toedeling van grond van gelijke hoedanigheid en gebruiksbestemming mochten voordoen, naar de lijst van geldelijke regelingen worden verwezen;&#13;
•	het begrenzingenplan met onder meer de begrenzingen van openbare wegen en waterlopen is vervallen;&#13;
•	een blokgrenswijziging is mogelijk tot de terinzagelegging van het ruilplan, waardoor flexibiliteit blijft behouden om gedurende de periode van de opstelling van het ruilplan die (complexen van) gronden die buiten het ruilproces blijven niet op te nemen in de herverkaveling.&#13;
&#13;
Het is ook goed om te bedenken dat een herverkavelingsblok geen aaneengesloten gebied behoeft te zijn. Dat geeft de mogelijkheid om complexen van gronden die op een of andere wijze door het gebruik of de eigendom aan elkaar zijn gerelateerd samen in één blok op te nemen. Gebiedsdelen waarvoor op voorhand vaststaat dat daar geen ruilingen behoeven plaats te vinden kunnen zo vanaf het begin al buiten het blok worden gehouden.&#13;
&#13;
De wettelijke herverkaveling biedt nog een drietal aanvullende 'instrumenten' die niet kunnen worden toegepast wanneer wordt gekozen voor de (planmatige) kavelruil of voor de rechtstreekse aankoop van grond, namelijk:&#13;
•	een algemene korting (tot maximaal 5%) op de toedelingsrechten van alle eigenaren/gebruikers in het blok, als extra methode van grondverwerving voor doeleinden van algemeen belang. De systematiek van de herverkaveling werkt echter zodanig dat de korting meestal geen effect heeft op de omvang van bedrijven, doordat elders voldoende grond is aangekocht om de korting te compenseren;&#13;
•	het tijdelijk in gebruik geven van gronden (vooral bedoeld om werken te kunnen uitvoeren voorafgaande aan de vaststelling van het ruilplan en de eigendomsovergang via de akte van toedeling, doch ook gebruikt om gronden voor boerderijbouwlocaties vrij te maken);&#13;
•	de gedoogplicht van eigenaren en pachters om de uitvoering van werken te dulden.&#13;
&#13;
8.	Accent op natuur en landbouw&#13;
&#13;
Hoe kunnen we nu met behulp van deze instrumenten tot een versnelde realisatie van de EHS komen? Het is voor bepaalde delen van de EHS goed denkbaar daarvoor de planmatige kavelruil in te zetten. In het onderstaande willen we met name ingaan op de inzet van de administratieve herverkaveling.&#13;
&#13;
We stellen ons voor dat deze module in beleidsmatig opzicht een accent natuur en landbouw kan krijgen. De herverkavelingsprocedure behoeft daarvoor niet te worden gewijzigd. Het gaat er vooral om met welke intentie de procedure wordt ingezet.&#13;
&#13;
Wij denken daarbij aan de volgende randvoorwaarden:&#13;
•	de herverkaveling is in hoofdzaak gericht op realisatie van de EHS en verbetering van de verkaveling voor de landbouw;&#13;
•	uitvoering van infrastructurele werken komt niet dan wel zeer beperkt voor;&#13;
•	voor de versnelde realisatie van de EHS wordt niet alleen uitgegaan van grondverwerving door het BBL (of andere partijen in het kader van een regionale onroerend-goedbank), maar voor een aanzienlijk deel ook van de toepassing van agrarisch of particulier natuurbeheer (ook bijv. in het kader van landgoederen);&#13;
•	het is bekend welke elementen van de EHS (welke natuurdoelen) via agrarisch natuurbeheer kunnen worden gerealiseerd en welke via particulier natuurbeheer ;&#13;
•	de begrenzing van de EHS staat vast.  Waar de EHS niet exact begrensd is op perceelsniveau maar begrensd is door de vaststelling van zones of zoekgebieden, ontstaat in de herverkaveling extra speelruimte om afwegingen te maken bij het ruilplan en kan de exacte begrenzing van de EHS ‘werkende-weg’ tot stand komen.&#13;
•	eventuele eigendommen van terreinbeheerders die nu nog buiten de EHS liggen komen in aanmerking voor uitruil;&#13;
•	waar sprake is van pachtbedrijven met interesse voor agrarisch natuurbeheer kunnen mogelijk, en voorzover nodig, terreinbeheerders worden aangewezen als nieuwe verpachters;&#13;
•	als sprake is van kleinere projecten kan een beperkte taakstelling voor het BBL eerder in de tijd zijn gerealiseerd, waardoor sneller kan worden overgegaan tot de uitvoering van de herverkavelingsprocedure;&#13;
•	voor de continuïteit van het natuurbeheer is het gewenst dat in plaats van subsidieregelingen wordt gekozen voor toedelingsbeheersovereenkomsten (zie hierna) met de grondeigenaren of -gebruikers, waarin tevens een voorkeursrecht ten gunste van de overheid kan worden opgenomen. Wij pleiten ervoor dat de regering deze aanpassing doorvoert bij de evaluatie van het Programma beheer in 2003.&#13;
•	het voorgestelde contractuele voorkeursrecht ten gunste van de overheid dient ertoe om het ingezette natuurbeheer te garanderen indien de grondeigenaar zijn eigendom wil afstoten. Denkbaar is dat de overheid afziet van de uitoefening van het voorkeursrecht indien de grondeigenaar een potentiële verkrijger voorstelt die zijn beheersverplichtingen wil overnemen. Mocht zo’n verkrijger niet aanwezig zijn dan zou, na verwerving door de overheid, alsnog getracht kunnen worden de grond uit te geven aan belangstellenden voor het van toepassing zijnde natuurbeheer. Een alternatief is dat het BBL deze gronden enige jaren in eigendom aanhoudt, tussentijds verpacht ten behoeve van natuurbeheer en ondertussen de grond ‘in de markt’ houdt voor agrarisch of particulier natuurbeheer, met de optie de grond uiteindelijk over te dragen aan terreinbeherende instanties.&#13;
•	een wezenlijk verschil tussen de herverkaveling gericht op het hier bedoelde accent op natuur en landbouw en de ‘normale’ toepassing van herverkaveling is het feit dat bij het maken van een ruilplan uitdrukkelijk meespeelt of de grondeigenaar/gebruiker kan en wil voldoen aan de verplichtingen die vanuit het natuurbeheer zullen gelden. Dit commitment zal een voorwaarde worden in het ruilproces. In de wenszittingen zal hier uitdrukkelijk navraag naar moeten worden gedaan.&#13;
	Daarnaast blijft uiteraard gelden dat toedeling plaats vindt op basis van de rechten die men inbrengt.&#13;
•	in deze variant is het een voorwaarde dat tijdens de terinzagelegging van het ruilplan de concept-toedelingsbeheersovereenkomsten voor het natuurbeheer worden overgelegd. Dat is dan het moment waarop zowel de toedeling als het toekomstige beheer tegelijkertijd beoordeeld kunnen worden. Voorafgaande aan de terinzagelegging van het ruilplan is het zelfs gewenst overleg te hebben met de beoogde agrarisch natuurbeheerder over de concept-overeenkomst in relatie met de voorgenomen toedeling. Op die wijze wordt voor deze specifieke situaties de moeilijke weg van de bezwarenprocedure zo veel mogelijk voorkomen.&#13;
In ieder geval dient er een dwingende juridische relatie tot stand te komen tussen toedeling en beheer om beide partijen (overheid en agrarisch natuurbeheerder) zekerheid te bieden; hiertoe dient de door ons voorgestelde toedelingsbeheersovereenkomst in elk geval vóór de vaststelling van het ruilplan door partijen te worden getekend.&#13;
•	voor de toepassing van deze module is het gewenst dat voorafgaande daaraan een onderzoek plaats vindt naar het succesvol kunnen uitvoeren van herverkaveling (knelpunten in de toedeling, gronddruk, inventariseren wie belangstelling heeft voor agrarisch of particulier natuurbeheer, waar de bedrijfsgebouwen en veldkavels van deze grondeigenaren/gebruikers liggen, wat de gewenste blokomvang en blokgrens zijn, …).&#13;
&#13;
De inventarisatie van belangstellenden voor agrarisch of particulier natuurbeheer in een specifiek project mag nauwelijks een probleem vormen. Via de kanalen van bijvoorbeeld organisaties ten behoeve van particulier grondbezit of de verenigingen voor agrarisch natuurbeheer kunnen potentiële belangstellenden desgewenst als afzonderlijke doelgroep worden voorgelicht. Dat kan zowel nodig zijn in de onderzoeksfase voorafgaande aan een herverkaveling als tijdens de wenszittingen die tijdens de procedure moeten worden gehouden.&#13;
&#13;
In het accent natuur en landbouw is hier met name uitgegaan van het belang om de EHS te realiseren. Evengoed kunnen hier andere doelen voor in de plaats komen of worden meegekoppeld, indien die doelen evenzeer door toepassing van agrarisch of particulier natuurbeheer zijn te verwezenlijken. Hierbij valt te denken aan de ontwikkelingen in het kader van de landelijk op te stellen stroomgebiedsvisies. In delen van stroomgebieden zal het waterbeheer sturend worden in de ruimtelijke ordening. Waar dat zo is kunnen grondruil en agrarisch natuurbeheer mogelijk ook de oplossing zijn om doelen tijdig te bereiken.&#13;
&#13;
9.	Ook in de reconstructiegebieden&#13;
&#13;
Hiervoor is al enkele malen aangegeven dat de administratieve herverkaveling ook in de reconstructiegebieden kan worden toegepast. Ook met het beleidsmatige accent op natuur en landbouw. Aanvullende argumenten voor dit instrument in de reconstructiegebieden ten opzichte van de rest van Nederland zijn de eveneens aanvullende instrumenten in deze gebieden: een bijzonder planologisch regiem en extra financiële middelen.&#13;
&#13;
De integrale zonering in de reconstructiegebieden (extensiverings-, verwevings- en landbouwontwikkelingsgebied) zal duidelijkheid geven over de gebieden waar de intensieve veehouderij in zijn ontwikkeling beperkt wordt of de ruimte krijgt. De extensiveringsgebieden zullen voor een groot deel samenvallen met de aangewezen EHS, maar noodzakelijk is dat niet. Waar extensiveringsgebieden ontstaan om andere redenen dan de realisatie van de EHS, kan een administratieve herverkaveling zoals hierboven omschreven mogelijk ook een geschikt instrument zijn om het gebruik in overeenstemming te brengen met de bestemming (bijv. de realisatie van de varkensvrije zones).&#13;
	De intensieve veehouderijen in de toekomstige extensiveringsgebieden zullen - anders dan in de rest van Nederland - aanspraak kunnen maken op specifieke verplaatsingsregelingen of zullen wellicht succesvol beroep kunnen doen op schadevergoeding vanwege planschade. De minister van LNV heeft inmiddels aangegeven aan de verplaatsing van deze bedrijven zeker de nodige financiële ruimte te willen geven. In het reconstructieproces zal ook duidelijkheid ontstaan over de gebieden waar hervestiging of nieuwvestiging mogelijk is. Het is denkbaar dat het vanuit deze invalshoek gewenst is onderzoek te doen naar een dusdanige begrenzing van herverkavelingsblokken dat sprake is van opname van gronden uit de verschillende zoneringsgebieden in één herverkavelingsblok. Dan kunnen twee (of meer?) vliegen in één klap worden geslagen: in het ruilplan kan zonodig nog de bedrijfsverplaatsing worden geregeld, maar in elk geval kunnen de effecten daarvan in het inplaatsingsgebied worden opgevangen en kan de ontstane ruimte op de locatie waar het bedrijf is vertrokken op de gewenste wijze worden ingevuld. Met name op die plaatsen kan de eerder besproken realisatie van de EHS via agrarisch natuurbeheer een optie zijn.&#13;
	Tevens zal in de reconstructiegebieden de extensivering van de melkveehouderij in nog nader te bepalen delen van het reconstructiegebied naar alle waarschijnlijkheid worden ondersteund met extra financiële middelen (de zogenaamde “Koopmansgelden”). Waar die extensivering gerealiseerd wordt door schaalvergroting van bedrijven biedt herverkaveling de mogelijkheid de gronden snel op de goede plek te leggen.&#13;
&#13;
Al met al is hier sprake van een samengaan van diverse factoren die het zeker ook voor de reconstructiegebieden aantrekkelijk kan maken om de administratieve herverkaveling gericht in te zetten. Eens te meer blijkt hieruit - zoals ook al in het eerder genoemde artikel van De Haan is uiteengezet – dat de mogelijkheden van de herverkaveling bij de parlementaire behandeling van de Reconstructiewet danig zijn onderschat.&#13;
&#13;
</content><legacyfootnotes>*	Prof. mr. P. de Haan is emeritus hoogleraar in het onroerend-goedrecht en het bestuursrecht aan de Technische Universiteit Delft en de Vrije Universiteit te Amsterdam. Ir. L. van der Sluijs is districtmanager bij de directie Landinrichting van het Kadaster in de provincie Gelderland.&#13;
&#13;
 .	Agr.r. 2002, p. 263.&#13;
 .	Voor de ‘zwaardere’ natuurdoelen is functiewijziging van de grond noodzakelijk (‘omzetting’) en is particulier natuurbeheer de mogelijke beheersvorm.&#13;
 .	Voorzover de vaststelling van de begrenzing nog niet eerder via de ruimtelijke plannen heeft plaatsgehad, dient zij thans op grond van de Wet ammoniak en veehouderij (art. 2) alsnog plaats te vinden. Zie hierover D.W. Bruil, ‘De gebiedsbescherming in het nieuwe ammoniakbeleid’, Agr.r. 2002, p. 618.&#13;
</legacyfootnotes><footnotes><footnote/></footnotes><auteurs>prof. mr. P. de Haan en ir. L. van der Sluijs</auteurs><published>2003-01-01 00:00:00</published><modified>2003-01-01 00:00:00</modified><editiondate>2003-01-01</editiondate><htmlpath>https://denhollander.info/artikel/3520</htmlpath></article>
</articles></edition>