<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>5607</id><udhid>UDH:TvAR/5607</udhid><titel>Bedrijfspacht en pachtnormen. Preadvies Vereniging voor Agrarisch Recht</titel><searchwords><searchword>TvAR 7/8/2002</searchword><searchword>UDH:TvAR/5607</searchword></searchwords><attachments><attachment><name>2002_nr 78_Artikel_Luijt.pdf</name><extention>pdf</extention><url>https://denhollander.info/download/5539/ci</url></attachment></attachments><inleiding>“Landed property is felt even by those most tenacious of its rights, to be a different&#13;
thing from other property; and where the bulk of the community have been disinherited&#13;
of their share of it and it has become the exclusive attribute of a small minority, men&#13;
have generally tried to reconcile it, at least in theory, to their sense of justice, by endeavouring&#13;
to attach duties to it, and erecting it into a sort of magistracy either moral or&#13;
legal.”&#13;
John Stuart Mill ‘Principles of Political Economy’, London, 1886, p.147&#13;
1. Inleiding&#13;
In de brief aan de Voorzitter van de Tweede Kamer der Staten-Generaal van 11 september&#13;
20011 geven de Staatssecretaris van Landbouw, Natuurbeheer en Visserij en de&#13;
Minister van Justitie het kabinetsstandpunt weer inzake het advies ‘Ruimte voor&#13;
pacht’ van de Commissie Pachtbeleid (Commissie Leemhuis-Stout). Het kabinet&#13;
komt in de brief met een voorstel voor een nieuw pachtbeleid waarmee het de volgende&#13;
doelstellingen beoogt te realiseren:&#13;
– het stimuleren van uitbreiding van het pachtareaal;&#13;
– het bevorderen van flexibiliteit en maatwerk bij pachtovereenkomsten;&#13;
– het beperken van ongewenste gevolgen van deregulering;&#13;
– het bieden van een adequate overgangsrecht voor de huidige reguliere pachters.&#13;
Volgens de brief van 11 september sluit het kabinetsstandpunt in grote lijnen aan bij&#13;
de voorstellen van de Commissie Pachtbeleid, die zeer kort samengevat inhouden dat&#13;
de inhoud van de pachtovereenkomst zo veel mogelijk door partijen zelf wordt&#13;
bepaald, dat de overeenkomst schriftelijk wordt aangegaan, dat indeplaatsstelling en&#13;
continuatierecht vervallen, maar dat afspraken daaromtrent schriftelijk vastgelegd&#13;
worden, dat de overeenkomst een duur heeft van 25 jaar indien daaromtrent geen&#13;
afspraken zijn gemaakt en verder een verplichte onderhandeling tussen pachter en&#13;
verpachter over de gang van zaken na afloop van de overeenkomst. Verder stelt de&#13;
Commissie voor om geschillen voor te leggen aan de civiele rechter, met een beroepsmogelijkheid bij het gerechtshof in Arnhem. In geval van een conflict over een mondelinge&#13;
overeenkomst geldt een aantal standaardvoorwaarden. Tenslotte stelt de&#13;
Commissie een overgangstermijn van 25 jaar voor en is zij van mening dat het huidige&#13;
stelsel voor vaststelling van de hoogst toelaatbare pachtprijs voor los land niet&#13;
gehandhaafd kan blijven voor bestaande overeenkomsten.&#13;
In de lijn van het advies omvatten de voorstellen van het kabinet het verdwijnen&#13;
van de Pachtwet en het onderbrengen van pacht als bijzondere overeenkomst in het&#13;
Burgerlijk Wetboek.2 Het kabinetsstandpunt wijkt echter ook op een aantal niet&#13;
onbelangrijke punten van de voorstellen van de Commissie af. Zo verschilt de definitie&#13;
van pacht,3 die volgens het kabinet ook gepachte bedrijfsgebouwen en woningen&#13;
omvat. Die gebouwen vallen volgens het kabinetsstandpunt onder de dwingende&#13;
regels van ‘bedrijfspacht’. Met ‘bedrijfspacht’ en ‘losse pacht’ kiest het kabinet voor&#13;
twee regimes van pacht. Dit lijkt mij de belangrijkste afwijking ten opzichte van de&#13;
voorstellen van de Commissie. Ook de Commissie had onderkend dat er in sommige&#13;
gevallen sprake kon zijn van ongelijkwaardige marktpartijen, bijvoorbeeld wanneer&#13;
een pachter voor zijn bedrijfsvoering afhankelijk is van voortzetting van de pacht. Zij&#13;
zoekt de oplossing in verplichte, maar tevens vrijblijvende, onderhandelingen over de&#13;
voortzetting van de overeenkomst op het moment dat 4/5 van de looptijd is verstreken.&#13;
Aangezien dit naar de mening van het kabinet te weinig waarborgen biedt, kiest&#13;
zij voor bedrijfspacht met extra dwingende regels.4 Elke pachtovereenkomst is in beginsel een bedrijfspachtovereenkomst indien ten tijde van het aangaan daarvan (of&#13;
na afloop van de wettelijke overgangstermijn) de betreffende pachter van 1 verpachter:&#13;
– 1 of meer bedrijfsgebouwen (waarbij ook de woning als bedrijfsgebouw geldt)&#13;
pacht, of&#13;
– 25% of meer van de totale bedrijfsoppervlakte pacht, met een minimum van 3 hectare.&#13;
Voldoet de overeenkomst niet aan beide voorwaarden, dan is er sprake van losse&#13;
pacht en gelden alleen de algemene regels.5&#13;
In deze bijdrage ga ik in op de in het kabinetsstandpunt gemaakte keuzes voor enerzijds&#13;
twee pachtregimes, te weten: ‘bedrijfspacht’ en ‘losse pacht’ en voor anderzijds&#13;
een systeem van vrije pachtprijzen waarbij een partij de pachtprijs na verlengen van&#13;
een pachtovereenkomst kan voorleggen aan de rechter, hetzij ingeval partijen&#13;
bedrijfspacht zijn overeengekomen, hetzij indien sprake is van een nieuwe losse&#13;
pachtovereenkomst in aansluiting op een eerdere overeenkomst waarvan de looptijd&#13;
verstreken is. Het laatste punt, de keuze voor pachtprijscontrole in plaats van een&#13;
vorm van pachtprijsbeheersing, mede naar aanleiding van de door de Tweede Kamer&#13;
aanvaarde motie van de leden Waalkens en Geluk van 20 december 2001.6</inleiding><content>2. Het functioneren van de pachtmarkt toen en nu&#13;
Indicatief voor het beoordelen van het voorstel voor een dubbel pachtregime, waarmee&#13;
de Staatssecretaris van LNV in de brief van september 2001 aan de Tweede&#13;
Kamer afwijkt van het advies van de Commissie Leemhuis-Stout, is de volgende&#13;
vraag. Is de situatie, die in Nederland vanaf de eerste helft van de twintigste eeuw en&#13;
in Engeland al vanaf de tweede helft van de 19e eeuw aanleiding was tot een steeds&#13;
verder gaand overheidsingrijpen bij het in gebruik geven van landbouwgronden, op&#13;
dit moment wezenlijk anders?&#13;
Voordat er in Engeland van een Pachtwet sprake was – en er dus voor wat betreft&#13;
het in gebruik geven van landbouwgronden volledige contractvrijheid heerste – vervulden&#13;
verpachters en pachters daarbij ieder hun eigen traditionele rol.&#13;
“Tenants were supposed to provide working capital, livestock and durable capital items such&#13;
as machinery. Landlords were supposed to undertake investments embodied in the land,&#13;
such as drainage, and to construct and maintain fixed capital in the form of buildings.” (Currie,&#13;
1981)&#13;
De eerste Engelse Pachtwet kwam in 1875 tijdens een chronische depressie in de&#13;
landbouw. Verpachters waren onder deze slechte omstandigheden niet meer in staat&#13;
hun traditionele rol te vervullen, of wilden dit niet langer.&#13;
“By the latter part of the nineteenth century, it had become clear that many landlords could&#13;
not perform their tasks of improving and maintaining the land and fixed equipment, while many of those who could would not. (…) This inability or unwillingness of landlords to fulfil&#13;
their customary role led to the Agricultural Holdings Legislation.” (Currie, 1981)&#13;
Ook in Nederland lag een landbouwcrisis aan de basis van de eerste Pachtwet van&#13;
1937. Tijdens een eerdere landbouwcrisis aan het eind van de 19e eeuw waren er al&#13;
wel veel bezwaren tegen de hoge pachtprijzen en het feit dat het remissierecht een&#13;
dode letter was. En verder tegen de veelal kortstondige duur van het gebruiksrecht en&#13;
de onzekerheid voor de pachter of hij na afloop van het contract het bedrijf opnieuw&#13;
zou kunnen pachten. De daartoe ingestelde Staatscommissie van 1886 onderkende&#13;
weliswaar de gebreken van het pachtwezen, doch vond niet de vrijheid voorstellen te&#13;
doen tot beperking van de contractvrijheid door de wetgever (De Hoogh, 1959). In&#13;
de daarop volgende periode in het begin van de 20e eeuw ging het goed met de landbouw.&#13;
Maar omdat de prijsstijgingen van agrarische producten zich direct vertaalden&#13;
in hogere pachtprijzen verstomde de kritiek op het pachtwezen niet. Het leidde evenwel&#13;
nog niet tot overheidsingrijpen. Pas toen er zich rond 1920 weer een landbouwcrisis&#13;
aandiende en het al zeer onbevredigende prijspeil in 1929/30 nogmaals tot ongeveer&#13;
de helft verlaagd werd, kwam de regering in 1932 met de Crisis-Pachtwet.&#13;
Omdat dit als een noodmaatregel werd gezien en de wenselijkheid van een definitieve&#13;
regeling van de pacht onverminderd bleef bestaan, volgde de Pachtwet van 1937, die&#13;
in 1938 in werking trad. Later gevolgd door de Pachtbesluiten aan het begin van de&#13;
jaren veertig en de Pachtwet van 1958. Met ingang van 1938 werd de pachtprijsvorming&#13;
niet meer overgelaten aan het spel van vraag en aanbod, maar was dit onderhevig&#13;
aan een nog beperkte controle.&#13;
De reden dat men uiteindelijk de lang gekoesterde contractvrijheid opgaf heeft&#13;
enerzijds te maken met de specifieke crisisomstandigheden van de jaren dertig7 en&#13;
anderzijds met de onvrede over de werking van vraag en aanbod ten aanzien van&#13;
pachtland ten gevolge van het tekort aan cultuurgrond. En later, na de 2e Wereldoorlog,&#13;
kwam daar nog een reden bij:&#13;
“Het doel van de pachtprijsbeheersing achtte de Regering niet uitsluitend gelegen in de&#13;
bescherming van de pachter tegen onverantwoord hoge pachtprijzen ten gevolge van een&#13;
beperkt aanbod van en een zeer krachtige vraag naar land. In de Memorie van Toelichting8&#13;
werd er namelijk op gewezen, dat ten gevolge van ongebreidelde pachtprijzen de productiekosten&#13;
van landbouwproducten te veel zouden stijgen.” (De Hoogh, 1959: p. 17)&#13;
Zijn de omstandigheden nu anders en ontbreken uit dien hoofde de redenen voor&#13;
overheidsbemoeienis in geval van het in gebruik geven van grond en gebouwen ten&#13;
behoeve van de agrarische bedrijfsvoering?&#13;
Natuurlijk is de situatie nu anders dan in de jaren dertig. Toen zat de Nederlandse&#13;
conjunctuur op een recorddieptepunt, terwijl er nu sprake is van een hoogconjunctuur.&#13;
Het gaat de samenleving op dit moment economisch gezien goed, maar in de grondgebonden landbouw worden de belangrijke productiefactoren arbeid en grond&#13;
structureel onderbeloond. De landbouwprijzen zijn laag of dalen, onder meer door&#13;
een wegebbende EC-prijsondersteuning. Daarnaast worden de milieueisen voor de&#13;
landbouw steeds stringenter en daardoor kostbaarder. De inkomens in de landbouw&#13;
staan daardoor onder druk. Een substantieel percentage van de agrarische ondernemers&#13;
zit zelfs onder de armoedegrens (Van Everdingen e.a., 1999). En hierdoor is&#13;
de geneigdheid bij een deel van de potentiële opvolgers om het bedrijf over te nemen&#13;
vrij beperkt. Ten gevolge daarvan verdwijnen er elk jaar weer veel landbouwbedrijven.&#13;
De landbouw verliest daardoor jaarlijks arbeid en kapitaal. En ondanks deze uittocht&#13;
zijn de prijzen van landbouwgrond, vooral onder invloed van de landhonger van de&#13;
rijksoverheid (o.a. de realisatie van het Natuurbeleidplan) en de lage overheden, alsmede&#13;
van projectontwikkelaars en bouwondernemingen extreem hoog. Daarnaast&#13;
kunnen potentiële opvolgers buiten de landbouw veelal een hoger en zekerder inkomen&#13;
realiseren. Doordat de marktprijzen van grond niet langer alleen het agrarisch&#13;
producerend vermogen weerspiegelen, is het rendement van de grond bij aanwending&#13;
in de landbouw drastisch gedaald. En door het lage rendement van arbeid en kapitaal&#13;
is er in zekere zin nog steeds sprake van een soort van crisis in de grondgebonden&#13;
landbouw. Alleen dit keer vooral doordat het in de overige sectoren van de economie&#13;
zo goed gaat. En door de hierdoor verstoorde werking van vraag en aanbod van landbouwgrond&#13;
kunnen verpachters en pachters niet hun traditionele rol vervullen waarbij&#13;
de verpachter de grond, de gebouwen en de installaties beschikbaar stelt en onderhoudt&#13;
en de pachter zorg draagt voor het werkkapitaal, de dieren en de machines. Als&#13;
men als pachter ‘boer’ wil blijven dan dient men de gebouwen zelf te financieren. Het&#13;
resultaat is dat er nauwelijks nog gebouwen worden gepacht en voor zover dat nog&#13;
voorkomt, gaat het om sterk verouderde, nauwelijks bruikbare, gebouwen. En door&#13;
de onverplaatsbaarheid van de gebouwen (en de gepachte grond) is de door de pachter&#13;
gepachte grond van essentiële betekenis voor het voortbestaan van zijn bedrijf&#13;
geworden. Onder geliberaliseerde omstandigheden (het stelsel dat wordt voorgesteld&#13;
door de Commissie Leemhuis-Stout) is hij daardoor na het sluiten van een pachtovereenkomst&#13;
in hoge mate afhankelijk van zijn verpachter, die in de meeste gevallen voor&#13;
wat betreft het beschikbaar stellen van landbouwgrond een lokaal of regionaal&#13;
(Domeinen) monopolie heeft. De pachter zit aan de locatie van zijn bedrijfsgebouwen&#13;
vast en heeft niets aan grond die 10 of 20 kilometer verderop ligt. Gegeven die situatie&#13;
is de keuze van het kabinet om op dit punt van het advies van de Commissie Pachtbeleid&#13;
af te wijken zeker te billijken. De door het kabinet geïntroduceerde ‘bedrijfspacht’&#13;
biedt de pachter nog een zekere bescherming tegen de veelal ongelijke verdeling&#13;
van de marktmacht tussen verpachter en pachter en met de resterende ‘losse&#13;
pacht’ tracht het kabinet toch ook nog flexibel grondgebruik te bevorderen. Of de&#13;
grens daarbij nu bij 25% moet liggen of ergens anders blijft altijd arbitrair.&#13;
Het voorgestelde dubbele pachtregime geldt na de twaalfjarige periode van overgang&#13;
voor alle bestaande overeenkomsten. Dus ook voor overeenkomsten die nu niet&#13;
onder reguliere pacht vallen, zoals de huidige eenmalige pachtovereenkomsten en de&#13;
huidige niet geregistreerde grijze pachtovereenkomsten. Het gaat er dan alleen nog&#13;
om of een contract al dan niet aan een van de twee voorwaarden van bedrijfspacht&#13;
voldoet. Een zorgpunt daarbij is dat huidige eenmalige en grijze pachtovereenkomsten, die onder contractvrijheid tot stand zijn gekomen,9 te zijner tijd onder bedrijfspacht&#13;
gaan vallen. Op verzoek van het ministerie van LNV heeft het LEI eind vorig&#13;
jaar een kort onderzoek verricht naar de omvang van bedrijfspacht volgens eerdergenoemde&#13;
criteria. Daarbij stond de tweede voorwaarde voor bedrijfspacht in het kabinetsvoorstel&#13;
centraal: er is sprake van bedrijfspacht indien een bedrijf 25% of meer&#13;
van de totale bedrijfsoppervlakte van één verpachter pacht, met een minimum van&#13;
3 ha. Dit ongeacht de huidige pachtvorm. Dat laatste betekent dat het zowel gaat om&#13;
(huidige) reguliere pachtovereenkomsten, als om (huidige) eenmalige pacht-, teeltpacht-,&#13;
natuurpacht- en zelfs grijze pachtovereenkomsten. De gegevens zijn gebaseerd&#13;
op bijna 60.000 landbouwbedrijven met een omvang van 16 tot 800 nge, die&#13;
worden gepresenteerd door het Informatienet van het LEI.&#13;
In totaal pachten ruim 40.000 bedrijven grond, ofwel 70% van het totaal aantal&#13;
landbouwbedrijven (tabel 1). Dat loopt uiteen van een verwaarloosbaar deel van het&#13;
totale bedrijfsareaal tot de pacht van het gehele bedrijf. Van deze bedrijven worden er&#13;
ruim 14.000 (35%) in het voorstel van het kabinet aangemerkt als pachtafhankelijke&#13;
bedrijven, ofwel bedrijven met bedrijfspacht. Van de akkerbouwbedrijven die grond&#13;
pachten heeft bijna de helft bedrijfspacht, van de melkvee- en hokdierbedrijven ruim&#13;
een kwart. In dit overzicht ontbreken de bedrijven met pachters die één of meer&#13;
bedrijfsgebouwen pachten, maar niet vallen onder het tweede deel van de definitie&#13;
(25% of meer van het bedrijfsareaal van 1 verpachter pachten met een minimum van&#13;
3 ha). Geschat wordt dat deze groep hoogstens 400 bedrijven telt, waarmee het totaal&#13;
aantal bedrijven met bedrijfspacht op bijna 15.000 komt, ofwel 36% van het totaal&#13;
aantal bedrijven met pacht.&#13;
Tabel 1 Aantal en percentage landbouwbedrijven (16-800 nge) met pacht a) en bedrijfspacht&#13;
b) naar bedrijfstype, 1999&#13;
Bedrijfstype Totaal aantal Bedrijven met pachtgrond a) Bedrijven met bedrijfspacht b)&#13;
bedrijven&#13;
Aantal % Aantal % c)&#13;
Akkerbouw 10.138 8.033 79,2 13.948 49,1&#13;
Melkvee 28.018 21.833 77,9 16.259 28,7&#13;
Hokdieren 9.122 2.315 25,4 14.617 26,7&#13;
Gemengd 12.046 9.441 78,4 13.586 38,0&#13;
Alle 59.324 41.621 70,2 14.409 34,6&#13;
a) Alle pachtvormen; b) pachter die 25% of meer van het bedrijfsareaal pacht van 1 verpachter met&#13;
een minimum van 3 ha; c) aandeel bedrijven met bedrijfspacht op alle bedrijven met pachtgrond.&#13;
Bron: Informatienet LEI.&#13;
Niet opgenomen in het onderzoek zijn de tuinbouwbedrijven en de landbouwbedrijven&#13;
kleiner dan 16 nge en groter dan 800 nge. Met de gegevens uit de studie en die van de Landbouwtelling 1999 is voor deze groepen een grove schatting gemaakt.&#13;
Inclusief deze bedrijven bedroeg het aantal bedrijven met bedrijfspacht in 1999 ongeveer&#13;
20.000, op een totaal aantal land- en tuinbouwbedrijven van ruim 100.000.&#13;
De landbouwbedrijven die door het Informatienet worden gerepresenteerd, pachten&#13;
een totale oppervlakte van bijna 640.000 ha,10 een derde van de totale bedrijfsoppervlakte&#13;
op deze bedrijven (tabel 2). De oppervlakte die onder de definitie van&#13;
bedrijfspacht valt, bedraagt ruim 300.000 ha, ofwel 47% van het totale gepachte areaal.&#13;
Het aandeel loopt uiteen van 37% op de hokdierbedrijven tot 52% op de akkerbouwbedrijven.&#13;
Inclusief de bedrijven met gepachte gebouwen alsmede de kleinere&#13;
bedrijven wordt de totale oppervlakte bedrijfspacht op alle land- en tuinbouwbedrijven&#13;
in 1999 ruwweg geschat op 350.000 ha. Daarvan valt 71% onder reguliere pacht,&#13;
17% onder eenmalige pacht, 10% onder grijze pacht en minder dan 1% onder teeltpacht.&#13;
Dat wil zeggen dat 29% (ongeveer 100.000 ha) van de overeenkomsten die&#13;
later onder bedrijfspacht zullen vallen, tot stand gekomen zijn in een situatie met&#13;
nagenoeg volledige contractvrijheid (zie voetnoot 9). Het is maar de vraag of verpachters&#13;
geneigd zijn die contracten onder het regime van bedrijfspacht te brengen.&#13;
Zij kunnen immers, gegeven hun marktmacht, de pachtvorm bepalen.11 Daardoor is&#13;
er een gerede kans dat (een deel van) de grijze pachtovereenkomsten zal blijven&#13;
bestaan en daarnaast is het niet ondenkbaar dat bedrijfspacht hier en daar zal worden&#13;
ontdoken. Of door het splitsen van percelen, waarna die aan verschillende pachters&#13;
worden verpacht of door te verpachten aan pachters met een groot bedrijf, zodat niet&#13;
aan de 25% wordt voldaan.&#13;
Tabel 2 Verdeling grond totaal, pacht totaal a) en bedrijfspacht b) naar bedrijfstype, 1999&#13;
Bedrijfstype Oppervlakte Oppervlakte pacht totaal Oppervlakte bedrijfspacht&#13;
totaal (ha)&#13;
Ha % Ha % c)&#13;
Akkerbouw 534.793 210.071 39,3 110.001 52,4&#13;
Melkvee 984.359 287.099 29,2 128.275 44,7&#13;
Hokdieren 62.930 9.272 14,7 3.453 37,2&#13;
Gemengd 344.374 132.383 38,4 61.184 46,2&#13;
Alle 1.926.457 638.825 33,2 302.913 47,4&#13;
a) Alle pachtvormen; b) pachter die 25% of meer van het bedrijfsareaal pacht van 1 verpachter met&#13;
een minimum van 3 ha; c) aandeel bedrijven met bedrijfspacht op alle bedrijven met pachtgrond.&#13;
Bron: Informatienet LEI. 3. Pachtprijscontrole of pachtprijsbeheersing&#13;
De (grondgebonden) landbouw wordt gekenmerkt door een grote spreiding van de&#13;
inkomens. Dat betekent dat er ook een grote spreiding is in de beloning van arbeid en&#13;
grond. En dat heeft weer tot gevolg dat er grote verschillen zijn in de hoogte van de&#13;
pachtprijzen die ondernemers maximaal kunnen betalen. Daar komt nog bij dat in geval&#13;
van een (lokaal) monopolie de (pacht)prijsvorming onbepaald is. Dat wil zeggen niet te&#13;
voorspellen, afhankelijk van de grillen van de monopolist. Onder volledige contractvrijheid&#13;
zal er daardoor een flinke spreiding van de pachtprijzen tot stand kunnen komen.&#13;
“It is evident, therefore, that where landowners do exercise local monopoly power there&#13;
may well be rent differentials even with homogeneous farms.” Currie (1981; p. 99).&#13;
Een dergelijke situatie, een grote spreiding bij de prijsvorming, is ook zichtbaar op de&#13;
grondmarkt. Aangezien agrariërs in Nederland hoofdzakelijk grond aankopen om&#13;
het bedrijfsareaal uit te breiden, is men aangewezen op aanliggende dan wel bijna aanliggende&#13;
percelen. Meestal komt er maar eens in de zoveel tijd een perceel in de directe&#13;
omgeving te koop (‘buurman’s land is maar een keer te koop’) en in een tijd van&#13;
schaalvergroting zijn er dan altijd meerdere gegadigden. Dat geeft de aanbieder van&#13;
die grond een lokaal monopolie. De uiteindelijke koopprijs kan tot grote hoogte&#13;
oplopen en is per individuele transactie nauwelijks voorspelbaar.&#13;
Zonder pachtprijscontrole of -beheersing is bedrijfspacht daarmee ineffectief. Verpachters&#13;
kunnen dan immers een einde maken aan de overeenkomst door een zo hoge&#13;
pacht te vragen dat de pachter die niet meer kan betalen. Op enigerlei wijze is er een&#13;
controle op de pachtprijsvorming nodig. Een toetsing van de pachtprijs door de rechter,&#13;
zoals door het kabinet voorgesteld in de brief van september aan de Tweede&#13;
Kamer, lijkt een goede keuze aangezien in de huidige tijd het enige doel is de pachter&#13;
te beschermen tegen onredelijk hoge pachtprijzen, een sociaal doel.12 Maar hoe zal&#13;
een prijscontrolesysteem, waarbij de rechter in geval van een geschil een prijs kan&#13;
vaststellen op basis van in het verleden geregistreerde prijzen uit de regio, in de praktijk&#13;
uitwerken? Ook in geval van bedrijfspacht is er immers geen wettelijk geregelde&#13;
indeplaatsstelling meer. De geplande opvolger moet te zijner tijd met de verpachter(s)&#13;
om de tafel teneinde na te gaan of opvolging mogelijk is. Voor het bedrijfshoofd met&#13;
een opvolger is het daarom zaak met zijn verpachter(s) een goede verstandhouding te&#13;
hebben en te houden. Die verstandhouding wordt er vanzelfsprekend niet beter op&#13;
wanneer hij regelmatig naar de rechter stapt omdat hij de gevraagde pachtprijs aan de&#13;
hoge kant vindt. Kortom, het is nog maar de vraag of onbillijke pachtprijzen met het&#13;
door het kabinet voorgestelde pachtprijscontrole systeem kunnen worden voorkomen.13 Met het alternatief, een pachtprijsbeheerssysteem, lukt dat vanzelfsprekend beter.&#13;
Verpachters en pachters zullen zich bij de prijsvorming, net als in geval van de huidige&#13;
reguliere pacht, dwingend laten leiden door wettelijk vastgestelde pachtnormen,&#13;
aangezien de grondkamers elk contract daaraan vooraf toetsen. Een dergelijk pachtprijsbeheerssysteem&#13;
heeft echter als nadeel dat het, wanneer het niet goed wordt&#13;
vormgegeven, tot een misallocatie van het productiemiddel landbouwgrond kan leiden.&#13;
In het verleden is dat ook gebeurd. Doordat de pachtprijzen in sommige – hoge&#13;
grondprijs – gebieden wettelijk vrij laag werden gehouden, konden ook inefficiënte&#13;
ondernemers blijven bestaan. En omdat de grond daardoor bleef vastzitten, hadden&#13;
efficiënte ondernemers minder kans om de omvang van hun bedrijfsareaal in overeenstemming&#13;
te brengen met wat een moderne bedrijfsvoering vereist. Daarnaast leidt&#13;
zo’n pachtprijsbeheerssysteem tot hoge transactiekosten, aangezien in principe elk&#13;
contract vooraf wordt getoetst.&#13;
Hoe moet het dan?&#13;
Mijn voorkeur gaat uit naar een pachtprijscontrolesysteem, waarbij de rechter, in&#13;
geval van een geschil, een prijs zal vaststellen op basis van door bijvoorbeeld het&#13;
ministerie van Landbouw, Natuurbeheer en Visserij vastgestelde redelijke pachtnormen,&#13;
waaraan voldoende publiciteit is gegeven. Dat weerhoudt partijen van een gang&#13;
naar de rechter omdat van tevoren toch al duidelijk is wat de uitkomst zal zijn, namelijk&#13;
de gepubliceerde pachtnorm. Die is leidend.&#13;
4. Berekening pachtnormen&#13;
De vraag is vervolgens: wat is een reële pachtnorm? Hoe moet die worden vastgesteld?&#13;
Er zijn meerdere opties denkbaar:&#13;
a. een percentage van de grondprijs, zoals tot voor kort werd beoogd;&#13;
b. een van de vrije pachtprijs (losse pacht) afgeleide norm; of&#13;
c. een op de ‘going concern’-waarde van grond gebaseerde norm.&#13;
ad a. Een percentage van de grondprijs, zoals tot voor kort werd beoogd&#13;
Een percentage van de grondprijs, zoals dat in de jaren negentig werd beoogd, bleek&#13;
niet te voldoen. De grondprijs ging in de tweede helft van de jaren negentig onder&#13;
invloed van de door de hoogconjunctuur aangejaagde verstedelijking dermate snel&#13;
stijgen, dat men elk jaar verder van de beoogde 2 procent (netto rendement) verwijderd&#13;
raakte. In haar brief aan de Tweede Kamer van september 2001 heeft de Staatssecretaris&#13;
van LNV, mede naar aanleiding van de evaluatie van de commissie Pachtbeleid,&#13;
dan ook afstand genomen van dit streven. Kortom, de marktprijs van landbouwgrond&#13;
is niet geschikt om er pachtnormen aan te verbinden, aangezien deze is vervuild&#13;
door niet-agrarische invloeden,14 die zich het sterkst manifesteren ten tijde van&#13;
een hoogconjunctuur. ad b. Een van de vrije pachtprijs (losse pacht) afgeleide norm&#13;
Ook indien de pachtnormen zouden worden afgeleid van de waargenomen marktprijs&#13;
van vrije losse pacht, kan het fout gaan.&#13;
In de eerste plaats is er een belangrijk verschil tussen bedrijfspacht en losse pacht.&#13;
Bij bedrijfspacht staat de gemiddelde opbrengstwaarde van de grond centraal en bij&#13;
losse pacht de marginale opbrengstwaarde. Het alsmaar in areaal groeiende (gemiddelde)&#13;
Nederlandse landbouwbedrijf is een uiting van de welhaast structurele economische&#13;
dwang tot schaalvergroting in de landbouw. Uitvloeisel daarvan is dat de&#13;
opbrengstwaarde van een extra hectare veelal hoger is dan de gemiddelde opbrengstwaarde&#13;
van het bedrijfsareaal. Extra grond kan immers worden ingezet zonder dat de&#13;
beschikbare gebouwen, inventaris of arbeid behoeven te worden uitgebreid. En dat&#13;
zorgt er voor dat alle extra inkomsten aan de extra grond toevallen.&#13;
In de tweede plaats zal ook hoog geprijsde teeltpacht (tabel 3) onderdeel uitmaken&#13;
van ‘losse pacht’. Daardoor stijgt de gemiddelde marktprijs van losse pacht nog verder.&#13;
Er moet dan ook worden geconcludeerd dat een van de vrije pachtprijs afgeleide&#13;
pachtnorm niet zonder meer geschikt is omdat die waarschijnlijk te hoog is. Deze&#13;
verwachting lijkt evenwel te worden gelogenstraft door de geregistreerde vrij lage&#13;
marktprijs van vrije eenmalige pachtovereenkomsten. De oorzaak daarvan wordt&#13;
gezocht in de populariteit van eenmalige pacht ten behoeve van quotumoverdrachten.&#13;
En daarnaast vervulde het Pachtnormenbesluit, betrekking hebbend op reguliere&#13;
pachtnormen, bij de prijsbepaling van eenmalige pachtovereenkomsten naar alle&#13;
waarschijnlijkheid een voorbeeldfunctie.&#13;
Tabel 3 Gemiddelde prijzen (in glds/ha) van verschillende pachtvormen op landbouwbedrijven&#13;
tussen 16 en 800 nge in de periode 1997/1998-1999/2000 *)&#13;
Pachtvorm 1997/1998 1998/1999 1999/2000&#13;
Reguliere pacht 662 667 744&#13;
Teeltpacht **) 2.499 2.328 2.759&#13;
Eenmalige pacht 655 682 683&#13;
Natuurpacht 254 273 411&#13;
Grijze pacht 1.073 1.125 1.167&#13;
*) De gegevens over het jaar 1997/98 kunnen enigszins afwijken van wat in tabel 2.5 van LEI-rapport&#13;
1.00.05, Ontwikkelingen rond pacht in 1999 is gepubliceerd, aangezien er in 1999 voor het jaar&#13;
1997/1998 slechts voorlopige cijfers beschikbaar waren.&#13;
**) Onbetrouwbaar vanwege een te beperkt aantal waarnemingen.&#13;
Bron: Informatienet LEI.&#13;
Uitvloeisel van eventuele substantiële verschillen tussen de marktprijs van losse pacht&#13;
en de gemiddelde opbrengstwaarde van grond in geval van bedrijfspacht, is dat vele&#13;
verpachters een extra reden hebben om losse pacht te ambiëren, terwijl pachters de&#13;
voorkeur zullen geven aan bedrijfspacht. Door het laatste neemt de kans op het ontwijken&#13;
van bedrijfspacht door verpachters toe. Die kans was er toch al vanwege de resterende pachtersbescherming onder bedrijfspacht en het gegeven dat 29% van de&#13;
toekomstige bedrijfspachtovereenkomsten eerder onder bijna volledige contractvrijheid&#13;
werden afgesloten. Dit gegeven een gelijke fiscale behandeling in box 3 van losse&#13;
pacht en bedrijfspacht bij een gelijke duur van deze vormen van pachtovereenkomsten.&#13;
ad c. Een op de ‘going concern’-waarde van grond gebaseerde pachtnorm&#13;
Om iets te kunnen zeggen over de ‘going concern’-waarde van landbouwgrond is het&#13;
noodzakelijk om eerst de ‘going concern’-waarde van een landbouwbedrijf te bepalen.&#13;
De ‘going concern’-waarde van een landbouwbedrijf zou aangemerkt kunnen&#13;
worden als de waarde (niet de marktprijs) waartegen een opvolger (familie) het&#13;
bedrijf over kan nemen, zodanig dat bij een goede bedrijfsvoering een redelijk inkomen&#13;
kan worden behaald. Kortom, de overnamewaarde waarbij de onderneming&#13;
redelijke vooruitzichten op continuïteit heeft bij een kostenniveau dat noodzakelijk&#13;
c.q. onvermijdbaar is. Nu heeft natuurlijk niet elk landbouwbedrijf goede vooruitzichten&#13;
op continuïteit. Vooral vele kleine bedrijven zijn nauwelijks levensvatbaar te&#13;
noemen aangezien daarmee, bij welke overname prijs dan ook, niet of nauwelijks een&#13;
redelijk inkomen kan worden behaald, omdat de kosten hoger zijn dan noodzakelijk&#13;
c.q. deels vermijdbaar zijn: inefficiënties. Elk jaar haakt dan ook een fors aantal af,&#13;
omdat een potentiële opvolger er geen brood in ziet. Vandaar dat de ‘going concern’-&#13;
waarde van landbouwgrond aan landbouwondernemingen met redelijke tot goede&#13;
continuïteitskansen zou moeten worden ontleend. Dat zijn doorgaans de middelgrote&#13;
tot grote ondernemingen.&#13;
De ‘going concern’- waarde van landbouwgrond wordt berekend door vast te stellen&#13;
welk deel van de toegevoegde waarde van het landbouwbedrijf resteert, nadat alle&#13;
productiemiddelen behalve de grond zijn beloond. Het Informatienet van het LEI&#13;
levert jaarlijks financiële (bedrijfseconomische) informatie betreffende alle gangbare&#13;
typen land- en tuinbouwbedrijven.15 Met behulp van dit net kan jaarlijks per (pacht)-&#13;
gebied het voor de grond resterende deel van de toegevoegde waarde van landbouwbedrijven&#13;
worden vastgesteld. Deze beloning per hectare kan vervolgens worden&#13;
gecorrigeerd voor uitschieters naar onder en boven in de afgelopen jaren (voortschrijdend&#13;
middelen). De op deze wijze bepaalde jaarlijkse restbeloning van landbouwgrond&#13;
per hectare, kan als indicatief worden beschouwd voor de maximale hoogte&#13;
van de pacht. Maximaal omdat anders de gehele grondrente zou toevallen aan de verpachter.&#13;
Daarnaast kan de ‘going concern’-waarde van landbouwgrond worden vastgesteld&#13;
door deze jaarlijkse restbeloning per hectare te kapitaliseren: delen door de&#13;
vigerende rente of het in het nieuwe belastingstelsel (box 3) genoemde forfaitaire percentage&#13;
van 4%.&#13;
Een en ander lijkt evenwel eenvoudiger dan het in werkelijkheid is. Zoals eerder&#13;
benadrukt worden met name de vaste productiemiddelen in de landbouw slecht&#13;
beloond. Het LEI laat in dit verband elk jaar weer zien dat de opbrengsten de kosten niet goed maken. Het beloont daarbij alle productiemiddelen volgens de gangbare&#13;
bedrijfseconomische regels. Dus bij een puur bedrijfseconomische berekening van de&#13;
restwaarde van grond komt men dikwijls op een negatief bedrag per hectare uit. Voor&#13;
het bepalen van de restwaarde van grond teneinde daaraan pachtnormen te ontlenen kan&#13;
deze berekening dus niet zonder meer worden gebruikt. Er moet bepaald worden hoe&#13;
deze restwaarde van landbouwgrond voor dit doel dient te worden vastgesteld: welke&#13;
kosten dienen er in mindering op de bruto opbrengsten te worden gebracht en op welke&#13;
wijze dient in dit verband arbeid te worden beloond. Meerdere varianten zijn denkbaar:&#13;
– vergoeding arbeid op basis van ingerekende kosten zoals gebruikelijk bij het LEI&#13;
(op basis van het CAO-loon van werknemers in agrarische sector);&#13;
– vergoeding arbeid op basis van het minimum loon (op armoedegrens);&#13;
– vergoeding arbeid op basis van het modale inkomen;&#13;
– vergoeding arbeid op basis van de gezinsbestedingen;&#13;
– vergoeding die niet gebaseerd is op het werkelijk saldo dat wordt behaald op het&#13;
bedrijf maar op het bedrijfsstandaard saldo (bss) zoals het LEI deze periodiek&#13;
berekent per productie-eenheid en de van hieruit afgeleide NGE (Nederlandse&#13;
grootte eenheid). Hiermee wordt tevens de jaarlijkse fluctuatie in resultaten afgevlakt.&#13;
Belangrijk is dat zowel de pachters als de verpachters zich in de uitgangspunten van&#13;
de berekening weten te vinden. Daartoe is overleg tussen vertegenwoordigers van&#13;
beide partijen nodig. In de bijlage is ter indicatie een voorbeeld van deze berekeningswijze&#13;
uitgewerkt, die zonodig naar gebied kan worden verbijzonderd. Wanneer er&#13;
overeenstemming is bereikt betreffende de meest geschikte variant, is er nog de kwestie&#13;
van de verdeling van de restwaarde van de grond over pachter en verpachter. Deze&#13;
verdeling dient te worden bekeken in het licht van de eerder gekozen beloning van&#13;
arbeid (hoog of laag). En daarnaast kunnen er, voor wat betreft de periodieke bijstelling&#13;
van de normen, indicaties worden ontleend aan de ontwikkeling van de vrije&#13;
marktprijzen van losse pachtovereenkomsten.&#13;
5. Conclusie&#13;
Het bestaan van pachtafhankelijkheid en daarmee het bestaansrecht van ‘bedrijfspacht’&#13;
wordt onderschreven. Verder lijkt de keuze van het kabinet voor slechts prijscontrole&#13;
juist, ware het niet dat dit systeem, waarbij de rechter in geval van een prijsgeschil&#13;
naar vergelijkbare overeenkomsten in de regio kijkt, in de praktijk waarschijnlijk niet&#13;
goed werkt. Na het verdwijnen van een aantal oude zekerheden (zoals de indeplaatsstelling)&#13;
zullen pachters terughoudend zijn om de verpachter via een beroep op de&#13;
rechter voor het hoofd te stoten. Een dergelijke situatie kan wellicht worden voorkomen&#13;
door, ten behoeve van de rechter, van tevoren redelijke pachtnormen vast te&#13;
stellen en daaraan voldoende publiciteit te geven. Voor pachter en verpachter zullen&#13;
die normen leidend zijn en dat maakt de gang naar de rechter overbodig. Voor het&#13;
berekenen van die reële pachtnormen kan, alle voor- en nadelen tegen elkaar afwegend,&#13;
het beste gebruik gemaakt worden van de berekende restwaarde van grond bij&#13;
een efficiënte bedrijfsvoering: ‘going concern’- waarde van landbouwgrond. De verdeling&#13;
van die restwaarde over pachter en verpachter zou moeten worden gerelateerd&#13;
aan de bij genoemde berekening ingecalculeerde beloning voor arbeid, alsmede aan de&#13;
ontwikkeling van de vrije prijzen van losse pacht. Literatuur&#13;
Commissie Pachtbeleid (2000), Ruimte voor pacht. Evaluatie en toekomstvisie pachtbeleid&#13;
Currie, J.M. (1981), The economic theory of agricultural land tenure, Cambridge&#13;
University Press, Cambridge&#13;
Everdingen, W.H. van, G.S. Venema en K.H.M. van Bommel (1999), Agrarische&#13;
gezinnen en hun inkomens; is er sprake van armoede?, LEI-rapport 5.99.09, Den Haag&#13;
Hoek, J.M.van den (1999), Ontwikkelingen rond pacht (vervolg). Achtergronden,&#13;
gebouwen en pachtnormen, LEI-rapport 1.99.12, Den Haag&#13;
Hoogh, J. de (1959), Pachtprijsbeheersing en landbouwprijsbeleid in Nederland,&#13;
H. Veenman en Zonen N.V., Wageningen&#13;
Polman, N., Luijt, J., Mulder, M. en G. Thijssen (1999), ‘Going concern’-waarde en&#13;
marktprijs van landbouwbedrijven. Berekening en analyse van het verschil, Rapport&#13;
6.99.02. LEI, Den Haag, 1999&#13;
BIJLAGE&#13;
Berekening van de ‘going concern’-waarde van landbouwgrond voor akkerbouwen&#13;
melkveebedrijven met meer dan 70 nge in glds/ha (bron: Informatienet LEI)&#13;
5jaars- Restbeloning / Rente = ‘Going concern’-&#13;
gemiddelde grond waarde grond&#13;
90-94 1.350 4% 33.750&#13;
91-95 1.190 4% 29.750&#13;
92-96 1.010 4% 25.250&#13;
93-97 1.110 4% 27. 750&#13;
94-98 1.140 4% 28.500&#13;
90-98 1.200 4% 30.000&#13;
Gehanteerde uitgangspunten&#13;
– Selectie van melkvee- en akkerbouwbedrijven met een omvang van meer dan 70 nge.&#13;
– De beloning van arbeid, de arbeidskosten, is vervangen door het modale inkomen&#13;
in Nederland (bron: CPB). Dit modale inkomen is nog niet gecorrigeerd voor&#13;
eventuele verschillen in premies ziektekostenverzekering tussen werknemers en&#13;
zelfstandigen: 1990 ƒ 42.000 1995 ƒ 49.000&#13;
1991 ƒ 43.000 1996 ƒ 50.000&#13;
1992 ƒ 46.000 1997 ƒ 51.000&#13;
1993 ƒ 48.000 1998 ƒ 52.000&#13;
1994 ƒ 49.000 1999 ƒ 54.000&#13;
De argumentatie voor de vervanging van de arbeidskosten, de beloning van arbeid,&#13;
waar het LEI doorgaans mee rekent wanneer bijvoorbeeld de kostprijs van de productie&#13;
moet worden bepaald, door het modale inkomen in Nederland, is tweeledig.&#13;
Enerzijds zijn deze arbeidskosten zodanig hoog dat de restbeloning voor&#13;
grond in vele gevallen, maar met name in geval van melkveebedrijven, negatief uitkomt.&#13;
Dat komt doordat het – overigens volgens de gevolgde systematiek van de&#13;
bepaling van de bedrijfsresultaten terechte – uitgangspunt bij de berekening van de&#13;
arbeidskosten is dat arbeid aan de (arbeids)markt moet kunnen worden onttrokken,&#13;
waardoor het omvangrijke totaal aantal door het gezin op het bedrijf gewerkte&#13;
uren dient te worden vermenigvuldigd met het vigerende CAO-loon van werknemers&#13;
in de landbouw van bijna 40 gulden per uur, vermeerderd met de sociale&#13;
lasten die voor rekening van de werkgever komen. De keuze voor het alternatief,&#13;
het modale inkomen, als proxy voor de ‘living’ is ingegeven door het feit dat het&#13;
een geaccepteerd inkomensbegrip is dat onafhankelijk is van het inkomensniveau&#13;
in de agrarische sector. Het gaat er hier immers om dat er een redelijke ‘living’ met&#13;
het bedrijf moet kunnen worden behaald. Indien andere uitgangspunten dan het&#13;
modale inkomen, zoals het totaal der arbeidskosten, de gezinsbestedingen of de&#13;
minimale gezinsbestedingen (armoedegrens), worden gehanteerd dan komt de restbeloning&#13;
van grond anders uit.&#13;
– Kapitalisatievoet van 4% (is gelijk aan het fiscale forfaitaire rendement).</content><legacyfootnotes>1. TK 2000-2001, 27 924, nr. 1.&#13;
2. a. Het algemeen overeenkomstenrecht uit het Burgerlijk Wetboek is van toepassing.&#13;
b. De overeenkomst moet schriftelijk worden vastgelegd.&#13;
c. Koop breekt geen pacht.&#13;
d. Op partijen rust een aantal algemene verplichtingen, bijvoorbeeld de verplichting van de verpachter om het&#13;
verpachte in goede staat van onderhoud aan de pachter ter beschikking te stellen en de verplichting van de&#13;
pachter om het gepachte als een goed pachter te gebruiken.&#13;
e. Overlijden van de pachter breekt geen pacht.&#13;
f. Onderverpachting is toegestaan als daar een schriftelijke overeenkomst aan ten grondslag ligt en toestemming&#13;
door de verpachter is verleend.&#13;
g. Beheersverplichtingen moeten schriftelijk worden vastgelegd.&#13;
h. De verpachter moet bij het einde van de pacht aan de pachter een billijke vergoeding geven voor aangebrachte&#13;
verbeteringen die de pachter aan het gepachte heeft aangebracht (melioratierecht).&#13;
3. Rechtsvorm waarbij de grondeigenaar tegen een tegenprestatie een persoonlijk recht op het gebruik van grond&#13;
of gebouwen aan een ander verschaft ten behoeve van de agrarische bedrijfsvoering.&#13;
4. a. De pachtovereenkomst heeft een duur van twaalf jaar.&#13;
b. De overeenkomst wordt in beginsel telkens van rechtswege met zes jaar verlengd, met dien verstande dat&#13;
de overeenkomst conform de huidige regeling door de verpachter kan worden opgezegd per de dag dat de&#13;
pachter 65 jaar wordt.&#13;
c. De rechter wijst de vordering van de verpachter tot opzegging alleen toe indien:&#13;
– de bedrijfsvoering van de pachter niet is geweest als een goed pachter betaamt of zijn optreden jegens de&#13;
verpachter aanleiding heeft gegeven tot gegronde klachten;&#13;
– de verpachter het pachtobject wil bestemmen voor niet-landbouwkundige doeleinden en die bestemming&#13;
in overeenstemming is met het algemeen belang;&#13;
– de verpachter (of echtgenoot, kind of pleegkind) het pachtobject persoonlijk voor een landbouwkundig&#13;
doel in gebruik wil nemen;&#13;
– de redelijkheid en billijkheid dit vergen.&#13;
d. Als de verpachter het pachtobject wil verkopen, heeft de pachter het eerste recht van koop (voorkeursrecht).&#13;
De verpachter kan het verpachte niet aan een derde verkopen tegen een prijs die lager is dan de prijs waarvoor&#13;
het verpachte aan de pachter is aangeboden.&#13;
e. De pacht van gebouwen en woningen valt – net als nu – onder de pachtregeling.&#13;
f. De pachter heeft geen recht op indeplaatsstelling. Wel kan dat onderling worden overeengekomen.&#13;
5. Zie voetnoot 2.&#13;
6. TK 2001-2002, 27 924, nr. 4.&#13;
7. “Minderhoud wijst op de stijging van de pacht- en koopprijzen onder invloed van de vergaande overheidssteun&#13;
aan de landbouw in de crisisjaren als oorzaak van de vergaande inmenging van de wetgever in de pachtovereenkomsten&#13;
bij de Pachtwet 1937.” (De Hoogh, 1959: p. 12).&#13;
8. Gedrukte stukken 2e Kamer, zitting 1954-1955, 3884, no. 3.&#13;
9. Grijze pachtovereenkomsten zijn juridisch gezien niet onder contractvrijheid tot stand gekomen, maar reguliere&#13;
pachtovereenkomsten die in strijd met de Pachtwet niet bij de grondkamer zijn aangemeld.&#13;
10. Afwijkingen t.o.v. het in de landbouwtellingen geregistreerde areaal gepachte gronden worden onder meer veroorzaakt&#13;
doordat er in het Informatienet van het LEI ook grijze pachtovereenkomsten worden geregistreerd.&#13;
11. Een groot aantal verpachters heeft, sinds de invoering daarvan in 1995, zonder veel overleg met de pachters&#13;
voor de nieuwe pachtvorm ‘eenmalige pacht’ gekozen (Van den Hoek, 1999).&#13;
12. “De Memorie van Toelichting op de ontwerp-Pachtopdrijvingswet, door de Regering ingediend op 26 april&#13;
1940, omschreef zeer duidelijk het verschil in doelstelling tussen de pachtprijscontrole ex art. 7 van de Pachtwet&#13;
van 1937 en de pachtprijsbeheersing, voorgesteld in het ontwerp. Met de eerste werd beoogd de bescherming&#13;
van de pachter tegen onbillijke pachtprijzen; zij had derhalve een sociale strekking. De fixatie van de pachten&#13;
op het peil van september 1939 daarentegen was een overheidsbemoeiing, noodzakelijk met het oog op de economische&#13;
toestand van de volkshuishouding tijdens de bijzondere omstandigheden in 1940.” (De Hoogh, 1959)&#13;
13. “Hieruit kan worden geconcludeerd dat de wetgever met het Pachtbesluit (bedoeld wordt het eerste Pachtbesluit&#13;
van 1941) een algemene, niet alleen op excessen gerichte, pachtprijscontrole beoogde. De aanleiding&#13;
hiertoe zal gelegen hebben in de ervaring, dat een effectieve bescherming van de pachter enkel door het afsnijden&#13;
van kennelijke onbillijkheden niet kan worden bereikt.” (De Hoogh, 1959: p. 15).&#13;
14. Het LEI heeft in 1999 een studie gepubliceerd – ‘Going concern’-waarde en marktprijs van landbouwbedrijven&#13;
(rapport 6.99.02) – waarin de grondprijs (periode 1992-1995) in het agrarisch segment van de grondmarkt&#13;
wordt verklaard. Het saldo per hectare (bijdrage van een extra hectare aan het landbouwinkomen), alsmede de&#13;
omvang van nabij gelegen reeds gerealiseerde en geplande EHS-, VINEX- en tuinbouwclaims werden daarbij&#13;
als verklarende factoren opgevoerd. Volgens de studie kan de marktprijs van landbouwgrond in de periode&#13;
1992-1995 voor 47% worden toegeschreven aan het opbrengend vermogen in de landbouw en voor de rest&#13;
vooral aan verwachtingen betreffende toekomstige niet-agrarische claims.&#13;
15. Het kabinetsstandpunt rept met geen woord over tuinbouw, terwijl het huidige Pachtnormenbesluit, qua prijsfixatie,&#13;
onderscheid maakt tussen land- en tuinbouwpercelen. De pacht van cultuurgronden ten behoeve van&#13;
tuinbouwteelten zal evenwel, gegeven de aan bedrijfspacht verbonden voorwaarde van minimaal van 3 hectare,&#13;
veelal als losse pacht worden aangemerkt. Vastgesteld dient te worden in hoeverre bedrijfspacht van opengronds-&#13;
en glastuinbouw voorkomt en hoe een en ander in een pachtprijsbeheersingssysteem een plaats kan&#13;
krijgen.&#13;
</legacyfootnotes><footnotes><footnote/></footnotes><auteurs>drs. J. Luijt</auteurs><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/5607</htmlpath></article>
</articles></edition>