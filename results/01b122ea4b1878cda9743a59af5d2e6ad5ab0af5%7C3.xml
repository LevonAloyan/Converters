<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2005</searchword><id>4244</id><udhid>UDH:TvAR/4244</udhid><titel>Linders / Rongen (TvAR 2005/5280)</titel><searchwords><searchword>TvAR 4/2005</searchword><searchword>TvAR 2005/5280</searchword><searchword>UDH:TvAR/4244</searchword></searchwords><attachments><attachment><name>2005_nr 4_Rechtspraak_5280.pdf</name><extention>pdf</extention><url>https://denhollander.info/download/4202/ci</url></attachment></attachments><inleiding>[Pachtwet art. 41 lid 1, 44 lid 3]&#13;
&#13;
Aangezien de zonen van de vader inmiddels&#13;
onherroepelijk in diens plaats als pachter&#13;
zijn gesteld, dient vader in zijn hoger&#13;
beroep niet-ontvankelijk te worden verklaard.&#13;
Op het moment van het instellen&#13;
van zijn hoger beroep had hij daarbij&#13;
immers geen belang meer.&#13;
Aan de orde de vraag of verpachtster het&#13;
verpachte persoonlijk voor een tot de landbouw&#13;
betrekkelijk doel in gebruik wil nemen&#13;
in de zin van art. 41 lid 1 Pachtwet. Het voornemen&#13;
het verpachte in gebruik te nemen&#13;
ten behoeve van het eens in de twee jaren&#13;
daarop verbouwen van savooiekool en&#13;
eventueel vroege aardappelen en het in de&#13;
jaren dat die grond daarvoor niet wordt&#13;
gebruikt, tijdelijk ruilen van die grond tegen&#13;
een ander perceel in het belang van de wisselteelt,&#13;
– mits ernstig gemeend en uitvoerbaar&#13;
– is aan te merken als een persoonlijk&#13;
gebruik in de zin van art. 41 lid 1 Pachtwet.&#13;
Genoemd voornemen van de verpachtster&#13;
is niet vergelijkbaar met het in de beslissing&#13;
van dit hof van 13 januari 1989 (Agr. R.&#13;
1989, 4262) aan de orde zijnde voornemen&#13;
om de vrijkomende grond te ruilen tegen&#13;
een ander perceel. Na nadere toelichting op&#13;
(drainage)plannen om het verpachte voor&#13;
het voorgenomen gebruik geschikt te&#13;
maken en na descente, oordeelt het hof dat&#13;
het voorgenomen persoonlijk gebruik van&#13;
het verpachte gemeend en uitvoerbaar is.&#13;
Opgemerkt wordt dat indien de door de&#13;
verpachtster beoogde verbetering van de&#13;
grond heeft plaatsgevonden, die verbetering&#13;
nog geen absolute zekerheid biedt dat de&#13;
door haar voorgestane teelten altijd slagen.&#13;
Dit ondernemingsrisico dat door haar wordt&#13;
genomen is niet zodanig groot dat niet kan&#13;
worden gesproken van een uitvoerbaar&#13;
gebruik van de grond.&#13;
Pachters hebben er bewijs van aangeboden&#13;
dat de in geschil zijnde grond niet geschikt&#13;
is voor het door verpachtster voorgestane&#13;
gebruik. Aan dit bewijsaanbod wordt voorbijgegaan,&#13;
gelet op de eigen waarnemingen&#13;
van het hof tijdens zijn descente. Bedoeld&#13;
aanbod heeft kennelijk ook geen betrekking&#13;
op hetgeen getuigen kunnen verklaren&#13;
omtrent hetgeen door hen is waargenomen,&#13;
maar op de waarderingsvraag of het voorgenomen&#13;
eigen gebruik uitvoerbaar is.&#13;
Volgt afwijzing van het verlengingsverzoek,&#13;
met bepaling van een bedrag als bedoeld in&#13;
art. 44 lid 3 Pachtwet</inleiding><content>BESCHIKKING VAN 2 SEPTEMBER 2003&#13;
IN DE ZAAK VAN:&#13;
1. Herman Mathias Linders, wonende te&#13;
Broekhuizenvorst, gemeente Horst aan de&#13;
Maas,&#13;
2. Mathias Henricus Wilhelmus Joseph Linders,&#13;
wonende te Blitterswijck, gemeente&#13;
Meerlo-Wanssum,&#13;
3. Henricus Martien Herman Marie Linders,&#13;
wonende te Swolgen, gemeente Meerlo-Wanssum,&#13;
appellanten,&#13;
procureur: mr. J.M. Bosnak,&#13;
tegen&#13;
Yvonne Lamberta Jozef Maria Rongen,&#13;
wonende te Sevenum,&#13;
geïntimeerde,&#13;
procureur: mr. F.P. Lomans.&#13;
1 Het geding in eerste aanleg&#13;
De pachtkamer van de rechtbank te Roermond,&#13;
sector kanton, locatie Venlo heeft op&#13;
18 juli 2002, 16 januari 2003 en 20 maart 2003&#13;
beschikkingen gegeven tussen appellant sub 1&#13;
(verder te noemen: Linders sr) als verzoeker&#13;
en geïntimeerde (verder te noemen: Rongen)&#13;
als verweerster. Naar de inhoud van die beschikkingen,&#13;
van welke beschikkingen kopieën&#13;
zijn aangehecht, wordt verwezen voor het&#13;
procesverloop in eerste aanleg, de beslissing&#13;
en de gronden daarvoor.&#13;
2 Het geding in hoger beroep&#13;
2.1 Appellanten (verder ook te noemen: Linders&#13;
c.s.) zijn bij op 17 april 2003 ter griffie&#13;
van het hof ingekomen beroepschrift in hoger&#13;
beroep gekomen van voornoemde beschikkingen.&#13;
Zij hebben daarbij drie grieven tegen&#13;
die beschikkingen aangevoerd, producties&#13;
overgelegd, bewijs aangeboden en het hof verzocht&#13;
bij beschikking uitvoerbaar bij voorraad&#13;
die beschikkingen te vernietigen en opnieuw&#13;
rechtdoende alsnog het oorspronkelijk&#13;
verzoek (inhoudende een verzoek om verlenging&#13;
van de pachtovereenkomst goedgekeurd&#13;
onder nummer L6RU1527 betreffende de&#13;
percelen landbouwgrond, kadastraal bekend&#13;
als gemeente Broekhuizen, sectie D, nummers&#13;
12 en 57, tezamen groot 1.18.60 ha, met de&#13;
wettelijke duur, aldus tot 1 maart 2009) toe te&#13;
wijzen, met veroordeling van Rongen in de&#13;
kosten van de procedure in beide instanties.&#13;
2.2 Bij op 23 mei 2003 ter griffie van het hof&#13;
ingekomen verweerschrift heeft Rongen verweer&#13;
gevoerd tegen het door Linders c.s. in&#13;
het beroepschrift aangevoerde, bewijs aangeboden&#13;
en het hof verzocht om bij beschikking&#13;
het beroep van Linders c.s. af te wijzen onder&#13;
niet-ontvankelijkverklaring van Linders sr in&#13;
het beroep, met veroordeling van Linders c.s.&#13;
in de kosten van deze procedure.&#13;
2.3 Op 25 augustus 2003 heeft de mondelinge&#13;
behandeling plaatsgevonden. Linders c.s. zijn&#13;
in persoon verschenen, bijgestaan door mr&#13;
P.J.W.M. Theunissen, advocaat te Roermond.&#13;
Rongen is in persoon verschenen, vergezeld&#13;
van haar echtgenoot, haar ouders en rentmeester&#13;
ing. F. Nijpjes en bijgestaan door mr&#13;
E.IJ. le Blanc, advocaat te Utrecht. Bij die&#13;
gelegenheid hebben partijen aan het hof&#13;
inlichtingen verstrekt en hebben de advocaten&#13;
de wederzijdse standpunten toegelicht, mr&#13;
Theunissen mede aan de hand van pleitnotities.&#13;
3 De vaststaande feiten&#13;
3.1 Tussen (voorheen Linders sr en thans – op&#13;
grond van het hierna bij 3.4 te noemen vonnis&#13;
– :) appellanten sub 2 en 3 (verder te noemen&#13;
de zonen Linders) bestaat een pachtverhouding&#13;
betreffende de twee percelen landbouwgrond,&#13;
kadastraal bekend als gemeente Broekhuizen,&#13;
sectie D, nummers 12 en 57, groot&#13;
1.05.50 ha respectievelijk 0.13.10 ha, gelegen&#13;
te Broekhuizenvorst aan de Ooijenlossing&#13;
respectievelijk Horreweg. De pachtverhouding&#13;
(tussen – deels – de rechtsvoorgangers&#13;
van partijen) is vastgelegd bij vonnis van de&#13;
pachtkamer van het kantongerecht te Venlo&#13;
van 19 september 1996.&#13;
3.2 De bij voornoemd vonnis vastgelegde&#13;
pachtovereenkomst is op 20 september 1996&#13;
bij de grondkamer voor Limburg ingekomen&#13;
en is op 31 januari 1997 door die grondkamer&#13;
goedgekeurd, welke goedkeuring door de&#13;
centrale grondkamer op 13 juni 1997 is bevestigd.&#13;
3.3 Bij deurwaardersexploot van 19 februari&#13;
2002 heeft Rongen, door verwijzing naar een&#13;
brief van ing. F. Nijpels aan Linders sr, aan&#13;
Linders sr laten weten dat zij per 1 maart 2003&#13;
de pachtovereenkomst wenst te beëindigen.&#13;
3.4 Bij vonnis van 11 juli 2002 van de pachtkamer&#13;
van de rechtbank te Roermond, sector&#13;
kanton, locatie Venlo zijn appellanten sub 2&#13;
en 3 als pachter(s) bij voormelde pachtovereenkomst&#13;
in de plaats gesteld van hun vader.&#13;
Van dat vonnis zijn partijen niet in hoger&#13;
beroep gekomen.&#13;
4 De mondelinge behandeling&#13;
Ter zitting van het hof is, zakelijk weergegeven,&#13;
het volgende verklaard:&#13;
Van de zijde van Linders c.s.:&#13;
Henricus is 30 jaar oud en samenwonend.&#13;
Mathias is 36 jaar oud, samenwonend en heeft&#13;
één kind. Samen hebben ze een gemengd&#13;
bedrijf. Het bedrijf omvat ongeveer 120 ha.&#13;
Daarvan is 53 ha bouwland, 60 ha grasland en&#13;
7 ha bos. Van de 120 ha is ongeveer 34,5 ha&#13;
eigendom, is ongeveer 7,5 ha “gewoon”&#13;
gepacht, is ongeveer 30 ha eenmalig gepacht&#13;
en wordt zo’n 50 ha gebruikt op grond van&#13;
een grondgebruikersverklaring.&#13;
De in geschil zijnde grond ligt aan de huiskavel.&#13;
Hierop werden drachtige koeien en het&#13;
jongvee geweid. Soms werden er paarden op&#13;
geweid. Vanuit het huis gezien kijk je over een&#13;
afstand van minder dan 30 m naar het gepachte.&#13;
Tussen het gepachte en het huis liggen de&#13;
tuin en een eigen weg. De eigendomsgrond in&#13;
de buurt van het gepachte is wat betreft het&#13;
zicht op het vee minder geschikt dan het&#13;
gepachte. Op zichzelf zou de eigendomsgrond&#13;
kunnen worden gebruikt voor het weiden&#13;
van het vee, maar zonder het gepachte is&#13;
de oppervlakte daarvan te klein om er al het&#13;
vee op te laten.&#13;
Als de grond te nat is, gebruiken we een paardenbak&#13;
op eigen grond als uitloop. Na de&#13;
beschikking waarvan beroep is het gepachte&#13;
direct ontruimd.&#13;
Het 80 cm hoger dan het gepachte gelegen&#13;
perceel is door Linders c.s. ooit voor het verbouwen&#13;
van spitskool gebruikt, maar die&#13;
grond was daarvoor niet geschikt.&#13;
Omdat er een betonnen buis van het waterschap&#13;
ligt in de grond van het gepachte kun je&#13;
er niet gemakkelijk een drainagesysteem aanleggen.&#13;
Er mag geen water in de overkluisde&#13;
watergang worden geloosd; er moet dan een&#13;
gat in de buis worden gemaakt.&#13;
Van de zijde van Rongen:&#13;
Rongen is 35 jaar oud, is gehuwd en heeft&#13;
3 kinderen. Zij heeft samen met haar echtgenoot&#13;
een vollegrondsgroentenbedrijf van&#13;
ongeveer 18 ha. Hiervan is 7.20 ha eigendom&#13;
(exlusief de in geschil zijnde grond), is 4.69 ha&#13;
“gewoon” gepacht van een derde en is 8.76 ha&#13;
teeltpacht. Daarbij wordt nog 2.2 ha gebruikt&#13;
voor – door Rongen zo genoemde – deelteelt.&#13;
Het verpachte ligt op 20 km van haar huis en&#13;
grenst aan een perceel van de ouders van Rongen.&#13;
Haar vader heeft het verpachte niet eerder&#13;
in gebruik gehad; wel het 80 cm hoger&#13;
gelegen perceel. Als het verpachte pachtvrij&#13;
komt is het de bedoeling dat er het eerste jaar&#13;
savooiekool op wordt verbouwd, dat het het&#13;
tweede jaar – via het uitruilen van percelen –&#13;
door een ander wordt gebruikt, waarbij er&#13;
misschien door Rongen nog vroege aardappelen&#13;
op kunnen worden gepoot, en dat het&#13;
gebruik van de grond daarna met deze tweejaarlijkse&#13;
cyclus wordt voortgezet. Het is dus&#13;
de bedoeling dat het verpachte om het jaar&#13;
wordt gebruikt voor het door Rongen verbouwen&#13;
van savooiekool. Alvorens het verpachte&#13;
daarvoor te kunnen gebruiken, zal met&#13;
Round-Up het gras worden doodgespoten,&#13;
waarna de grond goed losgemaakt moet gaan&#13;
worden om deze te beluchten. Door het weiden&#13;
van de koeien en de paarden is de bovengrond&#13;
verdicht. Daarna zal er gedraineerd&#13;
moeten worden. Voor het aanleggen van een&#13;
drainagesysteem bestaan al plannen. Volgens&#13;
informatie van het waterschap mag er op de&#13;
watergang water worden geloosd en mag er&#13;
worden gedraineerd. Om die drainage mogelijk&#13;
te maken, zal een bedrag van enkele duizenden&#13;
euro’s moeten worden geïnvesteerd.&#13;
Om het verpachte klaar te krijgen voor het&#13;
door Rongen voorgestane gebruik moet de&#13;
grond uiterlijk in oktober beschikbaar zijn&#13;
voor de benodigde aanpassingen en dan nog&#13;
moet er hard worden gewerkt om deze op tijd&#13;
klaar te krijgen.&#13;
5 De beoordeling van het geschil in&#13;
hoger beroep&#13;
5.1 Aangezien de zonen Linders bij het onder&#13;
3.4 genoemde vonnis, dat inmiddels onherroepelijk&#13;
is, in de plaats van Linders sr als&#13;
pachter(s) bij de onderhavige pachtovereenkomst&#13;
zijn gesteld, dient deze laatste in zijn&#13;
hoger beroep niet-ontvankelijk te worden&#13;
verklaard. Op het moment van het instellen&#13;
van zijn hoger beroep had hij daarbij immers&#13;
geen belang meer.&#13;
5.2 In dit hoger beroep is aan de orde de vraag&#13;
of Rongen althans haar echtgenoot het verpachte&#13;
persoonlijk voor een tot de landbouw&#13;
betrekkelijk doel in gebruik wil nemen in de&#13;
zin van artikel 41 lid 1 van de Pachtwet. Zo&#13;
dit niet het geval is, dient – ook volgens partijen&#13;
– op het onderhavige verlengingsverzoek te&#13;
worden beslist naar billijkheid op grond van&#13;
artikel 38 van de Pachtwet.&#13;
5.3 Rongen althans haar echtgenoot heeft het&#13;
voornemen geuit het verpachte in gebruik te&#13;
nemen ten behoeve van het eens in de twee&#13;
jaren daarop verbouwen van savooiekool en&#13;
eventueel vroege aardappelen. In de jaren dat&#13;
die grond daarvoor niet wordt gebruikt, zal&#13;
deze tijdelijk worden geruild tegen een ander&#13;
perceel in het belang van de wisselteelt, zo is&#13;
het voornemen.&#13;
De zonen Linders hebben daartegen aangevoerd&#13;
dat, gelet op de ongeschiktheid van het&#13;
gepachte voor akkerbouw en tuinbouw, het&#13;
uiteindelijke doel van Rongen is de pachtvrij&#13;
gekomen grond te ruilen tegen voor haar&#13;
gunstiger gelegen grond en dat dit doel niet&#13;
verenigbaar is met een ernstig gemeend en&#13;
duurzaam persoonlijk gebruik, gelet op een&#13;
beslissing van dit hof van 13 januari 1989&#13;
(Agr. R. 1989, 4262).&#13;
Anders dan de zonen Linders, is het hof van&#13;
oordeel dat het door Rongen gestelde voorgenomen&#13;
gebruik van het verpachte, zoals&#13;
zojuist weergegeven, – aangenomen dat het&#13;
ernstig gemeend en uitvoerbaar is, waarover&#13;
hierna meer – is aan te merken als een persoonlijk&#13;
gebruik in de zin van artikel 41 lid 1&#13;
van de Pachtwet. Genoemd voornemen van&#13;
Rongen is niet vergelijkbaar met het in voornoemde&#13;
uitspraak aan de orde zijnde voornemen&#13;
om de vrijkomende grond te ruilen tegen&#13;
een ander perceel.&#13;
Omtrent het antwoord op de vraag of het zijdens&#13;
Rongen gestelde voorgenomen gebruik&#13;
ernstig gemeend en uitvoerbaar is, verschillen&#13;
partijen van mening.&#13;
De zonen Linders hebben aangevoerd dat het&#13;
gepachte, gelet op de ligging ervan, ongeschikt&#13;
is voor de door Rongen althans haar echtgenoot&#13;
voorgestane teelt en dat de investeringen&#13;
die ermee gemoeid zijn om het gepachte daarvoor&#13;
wel geschikt te maken dusdanig hoog&#13;
zijn, dat geen sprake kan zijn van een ernstig&#13;
gemeend en uitvoerbaar voornemen.&#13;
Van de zijde van Rongen is gesteld dat daarvan&#13;
wel sprake is en dat met een investering&#13;
van enkele duizenden euro’s voor onder andere&#13;
het aanleggen van een drainagesysteem, waarvoor&#13;
al plannen bestaan, het gepachte geschikt&#13;
zal zijn voor de voorgestane teelt. Alvorens&#13;
omtrent de aan de orde zijnde vraag te kunnen&#13;
beslissen, heeft het hof behoefte aan nadere&#13;
informatie. Het hof zal daartoe Rongen in de&#13;
gelegenheid stellen stukken over te leggen&#13;
waaruit haar plannen met betrekking tot het&#13;
geschikt maken van de grond in geschil voor&#13;
de door haar gestelde teelt alsmede de daarmee&#13;
gepaard gaande kosten blijken. Ook zal&#13;
haar de gelegenheid worden gegeven stukken&#13;
over te leggen waaruit blijkt dat die plannen,&#13;
met name op het punt van de afwatering, de&#13;
instemming van het waterschap hebben. De&#13;
stelling van Rongens rentmeester terzake is&#13;
immers door de zonen Linders betwist. Daarnaast&#13;
acht het hof het voor zijn beslissing van&#13;
belang de in geschil zijnde grond te bezichtigen,&#13;
reden waarom een descente zal worden&#13;
gelast. Tijdens die descente zal eveneens worden&#13;
onderzocht of partijen het op één of meer&#13;
punten eens kunnen worden. Rongen wordt&#13;
verzocht voornoemde stukken, die tijdens de&#13;
descente aan de orde kunnen komen, uiterlijk&#13;
een week voor die descente aan het hof en de&#13;
zonen Linders te zenden.&#13;
5.4 Voor het overige zal iedere beslissing worden&#13;
aangehouden.&#13;
6 De beslissing&#13;
Het hof, beschikkende in hoger beroep:&#13;
verklaart Linders sr niet-ontvankelijk in zijn&#13;
hoger beroep;&#13;
bepaalt dat voor het onder 5.3 genoemde doel&#13;
het lid van de pachtkamer mr G.P.M. van den&#13;
Dungen, die hierbij tot raadsheer-commissaris&#13;
wordt benoemd, en de raad van die kamer mr&#13;
ing. J.A. Jansens van Gellicum, vergezeld van&#13;
de griffier, de plaatselijke gesteldheid van de&#13;
in geschil zijnde grond zullen opnemen en&#13;
wel op 20 oktober 2003 om 15.00 uur;&#13;
bepaalt dat indien (één van) partijen op die&#13;
datum verhinderd is/zijn, die partij(en) daarvan&#13;
binnen een week na de uitspraak van deze&#13;
beschikking mededeling doen/doet aan het&#13;
hof, onder mededeling van de verhinderdata&#13;
van beide partijen in de maanden oktober en&#13;
november 2003, zodat opnieuw een datum&#13;
kan worden vastgesteld;&#13;
stelt Rongen in de gelegenheid uiterlijk een&#13;
week voor de datum van de descente de onder&#13;
5.3 genoemde stukken aan het hof en de&#13;
zonen Linders te doen toekomen;&#13;
houdt voor het overige iedere beslissing aan.&#13;
BESCHIKKING VAN 18 NOVEMBER&#13;
2003&#13;
1 Het verdere verloop van het&#13;
geding in hoger beroep&#13;
1.1 Het hof verwijst naar zijn beschikking van&#13;
2 september 2003. Bij die beschikking is Rongen&#13;
in de gelegenheid gesteld stukken over te&#13;
leggen en is een descente gelast.&#13;
1.2 Ingevolge voorgenoemde beschikking&#13;
heeft Rongen enige producties overgelegd en&#13;
heeft op 20 oktober 2003 een descente plaatsgevonden,&#13;
waarbij ook de zonen Linders een&#13;
productie hebben overgelegd. Van de descente&#13;
is proces-verbaal opgemaakt.&#13;
1.3 Vervolgens is beschikking bepaald op&#13;
heden.&#13;
2 De verdere beoordeling van het geschil in&#13;
hoger beroep&#13;
2.1 Aan de orde is de vraag of het door&#13;
Rongen gestelde voorgenomen persoonlijk&#13;
gebruik van het verpachte voor een tot de&#13;
landbouw betrekkelijk doel ernstig gemeend&#13;
en uitvoerbaar is. Ter onderbouwing van haar&#13;
stelling dat die vraag bevestigend moet worden&#13;
beantwoord, heeft Rongen de aan het&#13;
proces-verbaal van de descente gehechte stukken&#13;
overgelegd. Het betreft een plan van aanpak&#13;
van het desbetreffende perceel, een offerte&#13;
van v.o.f. loonbedrijf Gebr. van Enckevort ter&#13;
zake van het aanleggen van een greppel, een&#13;
offerte van All-drain B.V. ter zake van de aanleg&#13;
van drainage en een aan Rongen gerichte&#13;
brief met bijlage van het Waterschap Peel en&#13;
Maasvallei. Ter onderbouwing van hun stelling&#13;
dat genoemde vraag ontkennend moet&#13;
worden beantwoord, hebben de zonen Linders&#13;
de aan het proces-verbaal van de descente&#13;
gehechte reactie van Grondverbetering Hay&#13;
Aerts B.V. overgelegd.&#13;
2.2 Het hof is van oordeel dat Rongen haar&#13;
plannen om het in geschil zijnde perceel nr 12&#13;
geschikt te maken voor de door haar voorgestane&#13;
teelt met behulp van voornoemde, door&#13;
haar overgelegde stukken voldoende heeft&#13;
onderbouwd. Uit de offertes blijkt – en van&#13;
de zijde van de zonen Linders is niet betwist –&#13;
dat de kosten van de aanleg van de beoogde&#13;
drainage en het graven van een greppel (slechts)&#13;
enkele duizenden euro’s zullen bedragen. Uit&#13;
voornoemde brief van het waterschap blijkt&#13;
verder dat de plannen van Rongen, met name&#13;
op het punt van de afwatering, de instemming&#13;
van het waterschap hebben, zodat uit dien&#13;
hoofde geen belemmeringen bestaan voor de&#13;
uitvoerbaarheid daarvan. De zonen Linders&#13;
hebben de plannen van Rongen met voornoemde&#13;
reactie van Grondverbetering Hay&#13;
Aerts B.V. weliswaar betwist, maar het hof&#13;
acht deze betwisting onvoldoende, nu de door&#13;
Rongen voorgenomen teelt van savooiekool&#13;
(voorzien om het jaar) pas zal aanvangen&#13;
nadat de doorgaans natste periode van het&#13;
teeltseizoen achter de rug is en de oogst zal&#13;
plaatsvinden in het najaar, zodat het voor de&#13;
teelt niet nodig is dat de grond in het natste&#13;
seizoen géén wateroverlast ondervindt. Het&#13;
gebruik in tussenliggende jaren door een&#13;
derde, mogelijk – indien de omstandigheden&#13;
het toelaten – voorafgegaan door de teelt van&#13;
vroege aardappelen door Rongen zelf, acht&#13;
het hof, zoals reeds in de beschikking van&#13;
2 september 2003 onder 5.3 overwogen, niet&#13;
onverenigbaar met een persoonlijk gebruik in&#13;
de zin van artikel 41 lid 1 van de Pachtwet.&#13;
Mede gelet op hetgeen het hof tijdens de descente&#13;
heeft waargenomen, is het hof van oordeel&#13;
dat het door Rongen voorgenomen&#13;
gebruik van perceel nr 12 ernstig gemeend en&#13;
uitvoerbaar is. Hierbij wordt opgemerkt dat&#13;
indien de door Rongen beoogde verbetering&#13;
van de grond heeft plaatsgevonden, die verbetering&#13;
nog geen absolute zekerheid biedt dat&#13;
de door Rongen voorgestane teelten altijd slagen.&#13;
Dit ondernemingsrisico dat door Rongen&#13;
wordt genomen is niet zodanig groot dat niet&#13;
kan worden gesproken van een uitvoerbaar&#13;
gebruik van de grond.&#13;
2.3 Wat betreft het perceel nr 57 merkt het hof&#13;
op dat de argumenten die van de zijde van de&#13;
zonen Linders zijn opgeworpen omtrent de&#13;
ongeschiktheid van het perceel nr 12 voor het&#13;
door Rongen voorgestane eigen gebruik (te&#13;
weten op het punt van de (kosten en mogelijkheden&#13;
van) drainage) niet zijn aangevoerd&#13;
en ook niet gelden voor dit perceel nr 57, gelet&#13;
op de door het hof geconstateerde (hoogte)-&#13;
ligging van dat perceel. Het hof gaat dan ook&#13;
ten aanzien van dit perceel uit van een ernstig&#13;
gemeend en uitvoerbaar eigen gebruik daarvan&#13;
door Rongen&#13;
2.4 De zonen Linders hebben er bewijs van&#13;
aangeboden dat de in geschil zijnde grond niet&#13;
geschikt is voor het door Rongen voorgestane&#13;
gebruik. Aan dit bewijsaanbod zal evenwel&#13;
worden voorbijgegaan, gelet op de eigen&#13;
waarnemingen van het hof tijdens zijn descente.&#13;
Bedoeld aanbod heeft kennelijk ook geen&#13;
betrekking op hetgeen getuigen kunnen verklaren&#13;
omtrent hetgeen door hen is waargenomen,&#13;
maar op de waarderingsvraag of het&#13;
door Rongen voorgenomen eigen gebruik uitvoerbaar&#13;
is.&#13;
2.5 Uit het vorenstaande volgt dat het hof van&#13;
oordeel is dat Rongen (althans haar echtgenoot)&#13;
het verpachte persoonlijk voor een&#13;
tot de landbouw betrekkelijk doel in gebruik&#13;
wil nemen in de zin van artikel 41 lid 1 van de&#13;
Pachtwet. Mede gelet op het in de beschikking&#13;
van 2 september 2003 onder 5.2 overwogene,&#13;
dient het verlengingsverzoek dan ook te&#13;
worden afgewezen. Het hof ziet evenwel aanleiding&#13;
om een bedrag als bedoeld in artikel 44&#13;
lid 3 van de Pachtwet vast te stellen, welk&#13;
bedrag Rongen aan de zonen Linders dient te&#13;
betalen in geval mocht blijken dat de wil van&#13;
Rongen (althans haar echtgenoot) om het verpachte&#13;
persoonlijk voor de landbouw in&#13;
gebruik te nemen in werkelijkheid niet aanwezig&#13;
is geweest. Dat bedrag zal worden&#13;
bepaald op € 16.000,–.&#13;
2.6 Gelet op het vorenstaande falen de grieven&#13;
en moeten de bestreden beschikkingen worden&#13;
bevestigd. Als de in het ongelijk gestelde&#13;
partij zullen de zonen Linders worden veroordeeld&#13;
in de kosten van de procedure van&#13;
het hoger beroep.&#13;
3 De beslissing&#13;
Het hof, verder beschikkende in hoger beroep:&#13;
bevestigt de beschikkingen van de pachtkamer&#13;
van de rechtbank te Roermond, sector kanton,&#13;
locatie Venlo van 18 juli 2002, 16 januari&#13;
2003 en 20 maart 2003 waarvan beroep;&#13;
bepaalt het bedrag als bedoeld in artikel 44&#13;
lid 3 van de Pachtwet, welk bedrag Rongen&#13;
aan de zonen Linders dient te betalen in geval&#13;
mocht blijken dat de wil van (de echtgenoot&#13;
van) Rongen om het verpachte persoonlijk&#13;
voor de landbouw in gebruik te nemen in&#13;
werkelijkheid niet aanwezig is geweest, op&#13;
€ 16.000,–;&#13;
veroordeelt Linders c.s. in de kosten van het&#13;
hoger beroep, tot op heden aan de zijde van&#13;
Rongen begroot op € 2.313,– voor salaris&#13;
procureur en op € 205,– voor griffierecht.</content><legacyfootnotes/><footnotes><footnote/></footnotes><auteurs/><published>2005-04-01 00:00:00</published><modified>2005-04-01 00:00:00</modified><editiondate>2005-04-01</editiondate><htmlpath>https://denhollander.info/artikel/4244</htmlpath></article>
</articles></edition>