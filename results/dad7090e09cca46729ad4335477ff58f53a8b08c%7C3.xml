<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2012</searchword><id>9739</id><udhid>UDH:TvAR/9739</udhid><titel> Complexe pachtprijzen</titel><searchwords><searchword>TvAR 3/2012</searchword><searchword>UDH:TvAR/9739</searchword></searchwords><attachments><attachment><name>TvAR2012_03_01_Complexe.pdf</name><extention>pdf</extention><url>https://denhollander.info/download/8466/ci</url></attachment></attachments><inleiding>Wie de rechtspraak van de Centrale Grondkamer in de afgelopen jaren heeft gevolgd, kan het niet zijn ontgaan: de herziening van pachtprijzen door de grondkamer op grond van thans art. 7:333 lid 2 of lid 3 Burgerlijk Wetboek, is lang niet meer zo eenvoudig als vroeger.&#13;
</inleiding><content>Ik klaag er niet over dat partijen wat betreft de vrije verkeerswaarde geen genoegen meer ne­men met zomaar een bedrag, met eerbied voor de taxateurs, die het wel zullen weten. In deze tijd past een dergelijk apodictisch oordeel niet meer. Partijen verwachten terecht van de taxa­teurs dat zij vergelijkingstransacties noemen en aldus hun oordeel zoveel mogelijk objecti­veren. Zo nodig houdt de Centrale Grondkamer haar taxateurs bij de les, zo moge blijken uit vijf tussenbeschikkingen van 19 januari 2012 (GP 11.657 t/m 11.661).&#13;
De complexiteit waarop ik het oog heb, is van andere aard. Wat betreft pachtovereenkomsten die op 31 augustus 2007 reeds bestonden, is de pachtprijzensystematiek als zodanig onmoge­lijk ingewikkeld geworden. De regelgever is wat betreft die overeenkomsten voortgegaan met het stapelen van wijziging op wijziging. Ik bedoel daarmee dat - in geval van herziening door de grondkamer volgens art. 21 Pachtprijzenbesluit 2007 en vaste rechtspraak van de Centrale Grondkamer - in beginsel de hoogst toelaatbare pachtprijs bepalend is (zie laatstelijk de be­schikking van 29 juni 2011, GP 11.643, in deze aflevering opgenomen onder nummer 5683). Deze wordt vastgesteld door op de hoogst toelaatbare pachtprijs uit een eerder jaar een veran­derpercentage toe te passen (met nog wat extra toeters en bellen) en dat voor dat eerdere jaar hetzelfde geldt, enzovoort.&#13;
Ieder begrijpt dat we uiteindelijk ergens moeten beginnen. Welnu, bij een overeenkomst die voor 31 oktober 1995 is ingegaan (in de praktijk het meest voorkomende geval, want vanaf 1995 heeft de figuur van de eenmalige pacht het aantal nieuwe reguliere pachtovereenkom­sten danig doen afnemen), moeten we terug naar de normen van 1992, dat wil zeggen naar het Pachtnormenbesluit 1977, zoals gewijzigd in 1990 en 1992. De systematiek van die nor­men stelde de hoogst toelaatbare pachtprijs afhankelijk van een basispachtwaarde naar gelang de grondsoort en kwaliteitsklasse, met vervolgens een (eventuele) aftrek voor de externe pro­ductieomstandigheden. De taxateurs die werkelijk bedreven zijn in de toepassing van deze systematiek zijn allang grijs, omdat voor nieuwe pachtovereenkomsten reeds sinds 1995 een andere methodiek geldt.&#13;
Vervolgens moet de volgens de normen van 1992 getaxeerde hoogst toelaatbare pachtprijs worden herzien aan de hand van achtereenvolgens de normen van 1995, 1998 en 2001 van het Pachtnormenbesluit 1995 en de normen van 2007, 2009 en 2011 van het Pachtprijzenbe­sluit 2007. Herziening naar de normen van 1995, 1998 en 2001 geschiedt aan de hand van een percentage, een maximumbedrag en een plafond per regio en bovendien een maximum van 2% van de vrije verkeerswaarde. De regelgever vraagt van taxateurs dus niet alleen nij­ver rekenwerk, maar ook een oordeel over de vrije verkeerswaarde van het desbetreffende perceel met een peildatum van respectievelijk 17, 14 en 11 jaar terug. En daarbij (dit geldt trouwens ook voor de hiervoor bedoelde taxatie volgens de normen 1992) moeten de taxa­teurs dan ook nog de kunst verstaan om niet uit te gaan van het perceel zoals zij dat bij gele­genheid van hun onderzoek voor ogen hebben, maar van het perceel zoals het destijds door de verpachter aan de pachter ter beschikking is gesteld of eventueel op kosten van de ver­pachter is verbeterd (pachtersinvesteringen moeten namelijk worden weggedacht).&#13;
Wie aldus het Pachtnormenbesluit 1995 heeft doorgeworsteld, moet vervolgens nog het Pachtprijzenbesluit 2007 ter hand nemen. Wat betreft de normen van 2007 is de systematiek een stapje ingewikkelder geworden: er is per regio een veranderpercentage, dat ook negatief kan zijn. Wat gebleven is, is de 2% van de vrije verkeerswaarde als plafond. De normen van 2009 gaan uit van dezelfde systematiek, maar wel moeten de taxateurs nu ook rekening hou­den met een extra bovengrens, namelijk van 110% van de regionorm (art. 2a Pachtprijzenbe­sluit 2007). Voor 2011 is het weer een stapje ingewikkelder geworden, want de regio-indeling is gewijzigd (dus het getaxeerde perceel kan wat betreft de normen van 2011 in een andere regio vallen dan wat betreft de normen van 2007 en 2009) en bovendien geldt voor 2011 in geval van een negatief veranderpercentage ook nog de dempende invloed van 90% van de re­gionorm volgens de laatste tekst van art. 2a Pachtprijzenbesluit 2007. (Wie het met meer nu­ances en met vermelding van de vindplaatsen in het Staatsblad wil nalezen, verwijs ik naar mijn commentaar op art. 21 Pachtprijzenbesluit 2007 in Tekst &amp; Commentaar Pachtrecht.)&#13;
Bent u er nog? Als u het niet hebt kunnen volgen, bent u vast niet de enige. Maar u begrijpt intussen wel dat de taxateurs inmiddels veel meer tijd kwijt zijn aan hun rapport dan aan het &#13;
opnemen van het perceel. En dan hebben we het alleen nog maar gehad over de herziening van de pachtprijs van land. Als er bedrijfsgebouwen en/of een woning tot het pachtobject be­horen, dan gelden daarvoor aparte regels (wat betreft de woning nauwelijks minder complex dan die voor land). &#13;
Graag nog even volhouden – het wordt wat betreft de herziening van de pachtprijs van land nóg ingewikkelder. Tot nu toe gingen we ervan uit dat in geval van herziening uitsluitend de hoogst toelaatbare pachtprijs leidend is. Dat is sinds kort echter niet meer waar. De regelge­ver heeft vanaf 2009 met art. 2a Pachtprijzenbesluit 2007 een verbinding gelegd tussen de pachtprijs van op 31 augustus 2007 reeds bestaande pachtovereenkomsten en de prijs van daarna ingegane overeenkomsten. Voor laatstbedoelde overeenkomsten geldt de regionorm. De regelgever heeft gewild dat de verschillen tussen de prijs van beide categorieën van over­eenkomsten binnen de perken blijven. Verhoging met het veranderpercentage van art. 2 lid 2 mag sinds 2009 niet leiden tot een stijging boven 110% van de regionorm van art. 2 lid 1. Ik stipte deze nieuwe regel al even aan toen ik hiervoor sprak over de vaststelling van de hoogst toelaatbare pachtprijs. De vraag rijst nu of het niet voor de hand ligt om aan te nemen dat ook in geval van herziening door de grondkamer de tussen partijen geldende pachtprijs een rol gaat spelen (een bijrol, want in beginsel blijft de hoogst toelaatbare pachtprijs leidend), in die zin dat herziening niet ertoe mag leiden dat de tussen partijen geldende pachtprijs die voor­afgaand aan de herziening zich beneden 110% van de regionorm bevond, door de grens van 110% heenschiet? Volgens een beschikking van de Centrale Grondkamer van 6 februari 2012 (GP 11.679, inzake Bronkhorst-Wallet/erven Brouwer) is het antwoord op deze vraag beves­tigend. Gelet op de wetsgeschiedenis van art. 2a lag die beslissing voor de hand, maar het ge­volg is wel dat onze taxateurs weer een extra berekening, nu met betrekking tot de tussen par­tijen geldende pachtprijs, aan hun taxatierapport moeten toevoegen. &#13;
Wat niet helpt, is dat vanaf 2011 de regelgever niet langer tweejaarlijks maar jaarlijks de pachtprijzen gaat herzien. Dat betekent dus dat nu elk jaar de herziening van de pachtprijs van overeenkomsten die op 31 augustus 2007 al bestonden verder wordt gecompliceerd. Het zal duidelijk zijn dat we hiermee niet lang meer kunnen doorgaan. De noodzaak van evalua­tie (en heroverweging) van het nieuwe pachtrecht wordt op dit punt met het jaar klemmender. Het is zeer te hopen dat die evaluatie nu spoedig ter hand zal worden genomen. &#13;
</content><legacyfootnotes/><footnotes><footnote/></footnotes><auteurs>mr. W.L. Valk&#13;
</auteurs><published>2012-03-03 00:00:00</published><modified>2012-03-03 00:00:00</modified><editiondate>2012-03-03</editiondate><htmlpath>https://denhollander.info/artikel/9739</htmlpath></article>
</articles></edition>