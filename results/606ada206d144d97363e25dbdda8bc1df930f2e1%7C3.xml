<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2013</searchword><id>10894</id><udhid>UDH:TvAR/10894</udhid><titel>Rechtspraak 5747. Natura 2000 Groote Peel (TvAR 2013/5747)</titel><searchwords><searchword>TvAR 12/2013</searchword><searchword>TvAR 2013/5747</searchword><searchword>UDH:TvAR/10894</searchword></searchwords><attachments><attachment><name>TvAR2013_12_11_5747.pdf</name><extention>pdf</extention><url>https://denhollander.info/download/9320/ci</url></attachment></attachments><inleiding>NBW-vergunning. Saldering.&#13;
Saldering bij vergunningverlening dient uit te gaan van vergunde&#13;
situatie op de referentiedatum, tenzij naderhand een&#13;
lagere emissie is vergund.</inleiding><content>Procesverloop&#13;
Bij besluit van 1 november 2012, kenmerk 2012/52177,&#13;
heeft het college een vergunning krachtens de artikelen 16&#13;
en 19d van de Natuurbeschermingswet 1998 (hierna: de&#13;
Nbw 1998) verleend aan de [Maatschap] voor een pluimveehouderij&#13;
aan de [locatie] te Leveroy, gemeente Nederweert.&#13;
Tegen dit besluit heeft de Stichting beroep ingesteld.&#13;
Het college heeft een verweerschrift ingediend.&#13;
De Stichting en de Maatschap hebben een nader stuk ingediend.&#13;
De Afdeling heeft de zaak ter zitting behandeld op 25 juli&#13;
2013, waar de Stichting, vertegenwoordigd door W.M.M.&#13;
van Opbergen, bijgestaan door ir. A.K.M. van Hoof, en het&#13;
college, vertegenwoordigd door mr. E.P.M. Verstappen en&#13;
J.M.J.L. Demollin, beiden werkzaam bij de provincie, zijn&#13;
verschenen. Voorts is ter zitting de Maatschap, vertegenwoordigd&#13;
door [gemachtigde], gehoord.&#13;
Overwegingen&#13;
1. De verleende vergunning ziet op het wijzigen, uitbreiden&#13;
en exploiteren van een bestaande pluimveehouderij in de&#13;
omgeving van de Natura 2000-gebieden Groote Peel, Sarsven&#13;
en de Banen en Leudal.&#13;
Het gebied Groote Peel is bij besluit van 29 oktober 1986&#13;
aangewezen als speciale beschermingszone als bedoeld in&#13;
Richtlijn 79/409/ EEG van de Raad van de Europese Gemeenschappen&#13;
van 2 april 1979 inzake het behoud van de&#13;
vogelstand (PB 1979 L 103), zoals vervangen door Richtlijn&#13;
2009/147/EG van het Europees Parlement en de Raad&#13;
van 30 november 2009 inzake het behoud van de vogelstand&#13;
(PB 2010 L 20; hierna: Vogelrichtlijn). Voorts zijn de gebieden&#13;
Groote Peel, Sarsven en de Banen en Leudal bij besluit&#13;
van 7 december 2004 ingevolge Richtlijn 92/43/EEG&#13;
van de Raad van 21 mei 1992 inzake de instandhouding van&#13;
de natuurlijke habitats en de wilde flora en fauna (PB 1992&#13;
L 206), zoals laatstelijk gewijzigd bij Richtlijn 2006/105/EG&#13;
van de Raad van 20 november 2006 (PB 2006 L 363; hierna:&#13;
Habitatrichtlijn) geplaatst op de lijst van gebieden van communautair&#13;
belang als bedoeld in artikel 4, tweede lid, van&#13;
deze Richtlijn.&#13;
Deze gebieden zijn Natura 2000-gebieden als bedoeld in artikel&#13;
1, aanhef en onder n, van de Nbw 1998. De instandhoudingsdoelstellingen&#13;
van deze Natura 2000-gebieden hebben&#13;
onder meer betrekking op voor verzuring gevoelige&#13;
habitats en soorten die van die habitats afhankelijk zijn.&#13;
2. Ingevolge artikel 19d, eerste lid, van de Nbw 1998, voor&#13;
zover hier van belang, is het verboden zonder vergunning&#13;
van het college van gedeputeerde staten projecten of andere&#13;
handelingen te realiseren onderscheidenlijk te verrichten&#13;
die gelet op de instandhoudingsdoelstelling, met uitzondering&#13;
van de doelstellingen, bedoeld in artikel 10a, derde lid,&#13;
de kwaliteit van natuurlijke habitats en de habitats van soorten&#13;
in een Natura 2000-gebied kunnen verslechteren of een&#13;
significant verstorend effect kunnen hebben op de soorten&#13;
waarvoor het gebied is aangewezen. Zodanige projecten of&#13;
andere handelingen zijn in ieder geval projecten of handelingen&#13;
die de natuurlijke kenmerken van het desbetreffende gebied&#13;
kunnen aantasten.&#13;
Ingevolge artikel 19f, eerste lid, maakt de initiatiefnemer&#13;
voor projecten waarover het college van gedeputeerde staten&#13;
een besluit op een aanvraag voor een vergunning als bedoeld&#13;
in artikel 19d, eerste lid, neemt, en die significante gevolgen&#13;
kunnen hebben voor een Natura 2000-gebied, alvorens het&#13;
college van gedeputeerde staten een besluit neemt, een passende&#13;
beoordeling van de gevolgen voor het gebied waarbij&#13;
rekening wordt gehouden met de instandhoudingsdoelstelling&#13;
van dat gebied.&#13;
Ingevolge artikel 19kd, eerste lid, aanhef en onder b, samen&#13;
met het derde lid, zoals dit luidde ten tijde van belang, betrekt&#13;
het bevoegd gezag bij besluiten over het verlenen van&#13;
een vergunning als bedoeld in artikel 19d, eerste lid, niet de&#13;
gevolgen die een handeling kan hebben door het veroorzaken&#13;
van stikstofdepositie op voor stikstof gevoelige habitats&#13;
in een Natura 2000-gebied indien de handeling een activiteit&#13;
is die na 7 december 2004 is begonnen of een gebruik dat na&#13;
7 december 2004 in betekenende mate is gewijzigd, waarbij&#13;
is verzekerd dat, in samenhang met voor die activiteit getroffen maatregelen, de stikstofdepositie als gevolg van dat&#13;
gebruik per saldo niet is toegenomen of zal toenemen.&#13;
3. De Stichting betoogt dat de vergunning ten onrechte is&#13;
verleend. Het betoog van de Stichting richt zich uitsluitend&#13;
op de gevolgen van de vergunningverlening voor Vogel- en&#13;
Habitatrichtlijngebied Groote Peel en Habitatrichtlijngebied&#13;
Sarsven en de Banen. Volgens de Stichting neemt de&#13;
stikstofdepositie op deze Natura 2000-gebieden toe ten opzichte&#13;
van de verleende milieuvergunning van 23 november&#13;
2006 voor zover die niet ingevolge artikel 8.18 van de Wet&#13;
milieubeheer, zoals dit destijds luidde, is vervallen. Door&#13;
een toename van de depositie van stikstof treedt, volgens de&#13;
Stichting, een significant negatief effect op voor de instandhoudingsdoelstellingen&#13;
van deze Natura 2000-gebieden. De&#13;
Stichting voert hiertoe aan dat bij de beoordeling van de&#13;
vraag of ten gevolge van de pluimveehouderij een toename&#13;
van de stikstofdepositie op voor stikstof gevoelige habitats&#13;
in deze Natura 2000-gebieden optreedt het college ten&#13;
onrechte is uitgegaan van de stikstofdepositie zoals die bestond&#13;
op de referentiedata 10 juni 1994, voor het Vogelrichtlijngebied&#13;
Groote Peel, en 7 december 2004, voor de bovengenoemde&#13;
Habitatrichtlijngebieden. In de milieuvergunning&#13;
van 23 november 2006 is immers voor het in werking hebben&#13;
van de pluimveehouderij minder ammoniakemissie toegestaan&#13;
dan in de geldende vergunningen ten tijde van de referentiedata,&#13;
aldus de Stichting.&#13;
Voorts betoogt de Stichting dat het opnemen van een hogere&#13;
depositie in het bestreden besluit in strijd is met artikel 2,&#13;
tweede lid, en artikel 6, eerste lid, van de Habitatrichtlijn,&#13;
alsmede met de aanwijzing van de gebieden als Habitatrichtlijngebied.&#13;
3.1. Het college stelt zich op het standpunt dat de exploitatie&#13;
van de pluimveehouderij na de referentiedata in betekenende&#13;
mate is gewijzigd maar dat de stikstofdepositie ten opzichte&#13;
van de referentiedata niet toeneemt, zodat gelet op artikel&#13;
19kd, eerste lid, aanhef en onder b, van de Nbw 1998 de gevolgen&#13;
van de stikstofdepositie op voor stikstof gevoelige&#13;
habitats in de betreffende Natura 2000-gebieden niet bij de&#13;
inhoudelijke beoordeling van de vergunningaanvraag mochten&#13;
worden betrokken. Verder stelt het college dat het bestreden&#13;
besluit in overeenstemming is met de Habitatrichtlijn,&#13;
nu die richtlijn is geïmplementeerd in de Nbw 1998 en de&#13;
vergunning aan dit nationale wettelijke kader voldoet.&#13;
3.2. Ingevolge artikel 2, tweede lid, van de Habitatrichtlijn&#13;
beogen de op grond van deze richtlijn genomen maatregelen&#13;
de natuurlijke habitats en de wilde dier- en plantensoorten&#13;
van communautair belang in een gunstige staat van instandhouding&#13;
te behouden of te herstellen.&#13;
Ingevolge artikel 6, eerste lid, treffen de Lid-Staten voor&#13;
de speciale beschermingszones de nodige instandhoudingsmaatregelen;&#13;
deze behelzen zo nodig passende specifieke of&#13;
van ruimtelijke-ordeningsplannen deel uitmakende beheersplannen&#13;
en passende wettelijke, bestuursrechtelijke of op&#13;
een overeenkomst berustende maatregelen, die beantwoorden&#13;
aan de ecologische vereisten van de typen natuurlijke&#13;
habitats van bijlage I en de soorten van bijlage II die in die&#13;
gebieden voorkomen.&#13;
3.3. De Habitatrichtlijn is omgezet in nationale wetgeving&#13;
onder andere bij wet van 20 januari 2005 tot wijziging van&#13;
de Nbw 1998 in verband met Europeesrechtelijke verplichtingen&#13;
(Stb. 2005, 195). De Stichting heeft geen feiten en&#13;
omstandigheden aangevoerd op grond waarvan moet worden&#13;
aangenomen dat de Habitatrichtlijn hiermee niet correct&#13;
is geïmplementeerd dan wel dat de nationale maatregelen&#13;
niet zodanig worden toegepast dat het met de richtlijn&#13;
beoogde resultaat wordt bereikt. Gelet hierop is er geen aanleiding&#13;
voor het oordeel dat de volledige toepassing van&#13;
de Habitatrichtlijn niet daadwerkelijk is verzekerd. Vergelijk&#13;
de uitspraak van de Afdeling van 1 mei 2013 in zaak nr.&#13;
201209215/1/R2. Het betoog faalt.&#13;
3.4. Blijkens tabel III bij het bestreden besluit is op 25 juni&#13;
1985 ten behoeve van het bedrijf een vergunning krachtens&#13;
de Hinderwet verleend voor een veebestand met een ammoniakemissie&#13;
van 12.368 kg per jaar.&#13;
Blijkens tabel II bij het bestreden besluit is bij besluit van 24&#13;
december 1996 een revisievergunning krachtens de Wet milieubeheer&#13;
verleend voor een veebestand met een ammoniakemissie&#13;
van 9.396 kg per jaar.&#13;
Bij besluit van 23 november 2006 is voor de gehele inrichting&#13;
een revisievergunning verleend voor een veebestand&#13;
met een ammoniakemissie van 8.190 kg per jaar.&#13;
Bij het bestreden besluit is voor de inrichting een vergunning&#13;
krachtens de Nbw 1998 verleend voor een veebestand&#13;
met een ammoniakemissie van 8.379 kg per jaar.&#13;
Voor de exploitatie van de pluimveehouderij is niet eerder&#13;
een vergunning op grond van de Nbw 1998 of de Natuurbeschermingswet&#13;
(oud) verleend.&#13;
3.5. Niet in geschil is dat het wijzigen, uitbreiden en exploiteren&#13;
van de pluimveehouderij, gelet op de instandhoudingsdoelstellingen&#13;
van de gebieden, de kwaliteit van de natuurlijke&#13;
habitats in de gebieden kunnen aantasten. Gelet daarop&#13;
is ingevolge artikel 19d, eerste lid, van de Nbw 1998 voor&#13;
het wijzigen, uitbreiden en exploiteren van het bedrijf een&#13;
vergunning vereist.&#13;
4. Wat de stikstofdepositie op voor stikstof gevoelige habitats&#13;
in het Vogelrichtlijngebied Groote Peel betreft, overweegt&#13;
de Afdeling als volgt.&#13;
Onder verwijzing naar de uitspraak van de Afdeling van 7&#13;
september 2011 in zaak nr. 201003301/1/R2 moet artikel&#13;
19kd van de Nbw 1998, zoals dit luidde ten tijde van belang,&#13;
volledig buiten toepassing worden gelaten voor zover deze&#13;
bepaling ziet op Natura 2000-gebieden die, zoals in dit geval&#13;
Vogelrichtlijngebied Groote Peel, vóór 7 december 2004&#13;
zijn aangewezen als Vogelrichtlijngebied. In dat geval dient&#13;
voor de toepassing van artikel 19f van de Nbw 1998 te worden&#13;
bezien of op grond van objectieve gegevens kan worden&#13;
uitgesloten dat de exploitatie van een intensieve veehouderij&#13;
zoals die zal plaatsvinden na wijziging of uitbreiding afzonderlijk&#13;
of in combinatie met andere projecten of plannen significante&#13;
gevolgen heeft voor het betrokken gebied.&#13;
Zoals de Afdeling eerder heeft overwogen in de uitspraak&#13;
van 31 maart 2010 in zaak nr. 200903784/1/R2 kunnen dergelijke&#13;
gevolgen worden uitgesloten, voor zover het gaat om&#13;
de stikstofdepositie op het betrokken gebied, als de wijziging&#13;
of uitbreiding van de veehouderij niet leidt tot een verhoging&#13;
van de stikstofdepositie ten opzichte van de vergunde&#13;
situatie op de referentiedatum. De vergunde situatie op&#13;
de referentiedatum kan worden ontleend aan hetgeen is vergund&#13;
krachtens de Wet milieubeheer of is vergund krachtens&#13;
de daaraan voorafgaande Hinderwet. Voor Vogelrichtlijngebieden&#13;
is de referentiedatum de datum waarop het aanwijzingsbesluit&#13;
van kracht werd, tenzij die datum voor 10 juni&#13;
1994 ligt. In die situaties geldt, zoals in dit geval, 10 juni&#13;
1994 als referentiedatum.&#13;
Indien de ten tijde van de referentiedatum geldende vergunning&#13;
niet meer of niet meer geheel van kracht is, dan kan devergunde situatie op de referentiedatum niet zonder meer&#13;
als uitgangspunt worden genomen bij de beoordeling van de&#13;
vraag of de aangevraagde situatie leidt tot een toename van&#13;
stikstofdepositie. De reden hiervoor is dat uit het arrest van&#13;
het Hof van Justitie van 14 januari 2010, C-226/08, Stadt&#13;
Papenburg, (www.curia.europa.eu), volgt dat een op de referentiedatum&#13;
vergund project niet alsnog passend beoordeeld&#13;
hoeft te worden zolang dit project wordt voortgezet. Hieruit&#13;
wordt afgeleid dat bij de aangevraagde situatie slechts de op&#13;
de referentiedatum beoordeelde stikstofdepositie kan worden&#13;
betrokken voor zover het project dat de depositie tot gevolg&#13;
heeft is voortgezet. Van voorzetting van het project is&#13;
in ieder geval geen sprake indien een vergunning niet meer&#13;
of niet meer geheel van kracht is. In dit geval is de op de referentiedatum&#13;
geldende vergunning nadien vervangen door&#13;
een andere milieuvergunning. Dit geval verschilt derhalve&#13;
van de situatie in de voornoemde uitspraak van 31 maart&#13;
2010, die betrekking heeft op een ongewijzigde voortzetting&#13;
van de bedrijfsvoering waarvoor op de referentiedatum toestemming&#13;
is verleend.&#13;
4.1. Als een op de referentiedatum geldende vergunning nadien&#13;
is vervangen door een andere milieuvergunning kan&#13;
daarin een activiteit zijn vergund die meer dan wel minder&#13;
ammoniakemissie tot gevolg heeft dan de op de referentiedatum&#13;
vergunde activiteit. Indien na de referentiedatum een&#13;
vergunning is verleend voor een activiteit die meer ammoniakemissie&#13;
tot gevolg heeft en voor de exploitatie niet eerder&#13;
een vergunning op grond van de Nbw 1998 of de Natuurbeschermingswet&#13;
(oud) is verleend, blijft de vergunde&#13;
situatie op de referentiedatum het uitgangspunt bij de beoordeling&#13;
van de vraag of de aangevraagde situatie leidt tot&#13;
een toename van stikstofdepositie. De vergunde situatie op&#13;
de referentiedatum maakt immers nog steeds deel uit van de&#13;
aangevraagde situatie. Indien na de referentiedatum een vergunning&#13;
is verleend voor een activiteit die minder ammoniakemissie&#13;
tot gevolg heeft dan de op de referentiedatum&#13;
vergunde situatie en voor de exploitatie niet eerder een vergunning&#13;
op grond van de Nbw 1998 of de Natuurbeschermingswet&#13;
(oud) is verleend, zoals in dit geval, maakt de op&#13;
de referentiedatum vergunde situatie slechts voor een deel&#13;
onderdeel uit van de aangevraagde situatie. Dit betekent dat&#13;
bij de beoordeling van de vraag of de aangevraagde situatie&#13;
leidt tot een toename van stikstofdepositie een vergelijking&#13;
dient te worden gemaakt tussen de stikstofdepositie als gevolg&#13;
van de voorgenomen activiteit met de stikstofdepositie&#13;
in de vergunde situatie met de laagst toegestane ammoniakemissie&#13;
in de periode vanaf de referentiedatum tot de datum&#13;
van het nemen van het bestreden besluit. De vergunde situatie&#13;
met de laagste ammoniakemissie heeft als uitgangspunt&#13;
te gelden, nu slechts dat deel van de vergunning als voortzetting&#13;
van het project kan worden aangemerkt. Het college&#13;
heeft in dit geval nagelaten de op 23 november 2006 verleende&#13;
milieuvergunning, voor zover die vergunning niet is&#13;
vervallen, in aanmerking te nemen bij de beoordeling of de&#13;
aangevraagde situatie leidt tot een toename van stikstofdepositie.&#13;
5. Wat de stikstofdepositie op voor stikstof gevoelige habitats&#13;
in de Habitatrichtlijngebieden Groote Peel en Sarsven&#13;
en de Banen betreft, overweegt de Afdeling als volgt.&#13;
Het college heeft gesteld dat bij de beoordeling van de vergunningaanvraag&#13;
voor voornoemde gebieden is uitgegaan&#13;
van een situatie zoals bedoeld in artikel 19kd, eerste lid,&#13;
aanhef en onder b, van de Nbw 1998. Zoals de Afdeling eerder&#13;
heeft overwogen (uitspraak van 25 april 2012 in zaak&#13;
nr. 201105573/1/A4 en 201105587/1/A4) is voor toepassing&#13;
van artikel 19kd, eerste lid, aanhef en onder b, bepalend of&#13;
de stikstofdepositie als gevolg van de voorgenomen activiteit&#13;
in samenhang met de voor die activiteit getroffen maatregelen&#13;
“per saldo” niet is toegenomen of zal toenemen. Anders&#13;
dan in onderdeel a, waarin de woorden “sedertdien per&#13;
saldo” erop duiden dat het gaat om de gevolgen sedert de referentiedatum,&#13;
wordt in onderdeel b, waarin het woord “sedertdien”&#13;
ontbreekt, geen verbinding met de referentiedatum&#13;
gelegd, maar met de aanvang van het gebruik of de wijziging&#13;
in betekenende mate van het gebruik.&#13;
Uit de bij besluit van 23 november 2006 verleende milieuvergunning&#13;
blijkt dat minder ammoniakemissie is toegestaan&#13;
dan op de referentiedatum was toegestaan. Voorts heeft de&#13;
Stichting aangevoerd dat een van de stallen waarop de vergunning&#13;
van 23 november 2006 betrekking heeft niet binnen&#13;
drie jaar is opgericht en in werking gebracht, waardoor&#13;
de vergunning voor die stal en de daarin te houden dieren is&#13;
vervallen. Wat hier ook van zij, reeds uit de bij besluit van&#13;
23 november 2006 verleende milieuvergunning blijkt dat het&#13;
gebruik na de referentiedatum in betekenende mate is gewijzigd.&#13;
Gelet hierop heeft het college bij de beoordeling van de&#13;
vraag of de aangevraagde situatie leidt tot een toename van&#13;
stikstofdepositie ten onrechte de vergunde situatie op 7 december&#13;
2004 als uitgangspunt genomen. Nu de stikstofdepositie&#13;
als gevolg van de voorgenomen activiteit per saldo&#13;
toeneemt ten opzichte van het gebruik dat op 23 november&#13;
2006 is vergund en dus niet is verzekerd dat, in samenhang&#13;
met voor die activiteit getroffen maatregelen, de stikstofdepositie&#13;
als gevolg van de voorgenomen activiteit per saldo&#13;
niet zal toenemen, heeft het college ten onrechte toepassing&#13;
gegeven aan artikel 19kd, eerste lid, aanhef en onder b, van&#13;
de Nbw 1998.&#13;
6. Uit het vorenstaande volgt dat het college bij de beoordeling&#13;
of de aangevraagde situatie leidt tot een toename van de&#13;
stikstofdepositie op de Natura 2000-gebieden ten onrechte&#13;
de stikstofdepositie van de voorgenomen activiteit heeft vergeleken&#13;
met de stikstofdepositie van het vergunde gebruik&#13;
op de voor de onderscheidenlijke Natura 2000-gebieden relevante&#13;
referentiedata. Gelet hierop is het bestreden besluit&#13;
genomen in strijd met de bij het voorbereiden van een besluit&#13;
te betrachten zorgvuldigheid.&#13;
7. In hetgeen de Stichting heeft aangevoerd ziet de Afdeling&#13;
aanleiding voor het oordeel dat het bestreden besluit is&#13;
genomen in strijd met artikel 3:2 van de Algemene wet bestuursrecht.&#13;
Het beroep is gegrond, zodat het bestreden besluit&#13;
dient te worden vernietigd.&#13;
8. Het college dient op na te melden wijze tot vergoeding&#13;
van de proceskosten te worden veroordeeld.&#13;
Beslissing&#13;
De Afdeling bestuursrechtspraak van de Raad van State:&#13;
I. verklaart het beroep gegrond;&#13;
II. vernietigt het besluit van het college van gedeputeerde&#13;
staten van Limburg van 1 november 2012, kenmerk&#13;
2012/52177;&#13;
III. veroordeelt het college van gedeputeerde staten van&#13;
Limburg tot vergoeding van bij de stichting Stichting Werkgroep&#13;
Behoud de Peel in verband met de behandeling van&#13;
het beroep opgekomen proceskosten tot een bedrag van €&#13;
989,88 (zegge: negenhonderdnegenentachtig euro en achtentachtig cent), waarvan € 944,00 is toe te rekenen aan door&#13;
een derde beroepsmatig verleende rechtsbijstand;&#13;
IV. gelast dat het college van gedeputeerde staten van Limburg&#13;
aan de stichting Stichting Werkgroep Behoud de Peel&#13;
het door haar voor de behandeling van het beroep betaalde&#13;
griffierecht ten bedrage van € 310,00 (zegge: driehonderdtien&#13;
euro) vergoedt.&#13;
Noot&#13;
Onderhavige uitspraak van de Afdeling Bestuursrechtspraak&#13;
van de Raad van State (hierna: de Afdeling) kan toegevoegd&#13;
worden aan het rijtje van belangrijke uitspraken met betrekking&#13;
tot artikel 19kd van de Natuurbeschermingswet 1998&#13;
(hierna: Nb). In art. 19kd Nb is een salderingsmogelijkheid&#13;
opgenomen welke vaak wordt gebruikt bij het verkrijgen&#13;
van een vergunning op grond van art. 19d, eerste lid,&#13;
Nb. Een eerste belangrijke uitspraak van de Afdeling binnen&#13;
dit kader betreft de uitspraak van de Afdeling van 31 maart&#13;
2010, zaaknr. 200903784. In deze uitspraak heeft de Afdeling&#13;
overwogen dat significante gevolgen, zoals bedoeld ik&#13;
art. 19d, eerste lid, Nb, kunnen worden uitgesloten, voor zover&#13;
het gaat om de stikstofdepositie op de voor stikstof gevoelige&#13;
habitats binnen het betrokken Natura 2000-gebied,&#13;
als de wijziging of uitbreiding van een veehouderij niet leidt&#13;
tot een verhoging van de stikstofdepositie ten opzichte van&#13;
de vergunde situatie ten tijde van de relevante referentiedatum.&#13;
De vergunde situatie op de referentiedatum kan worden&#13;
ontleend aan hetgeen is vergund op grond van de Wet milieubeheer&#13;
of de daaraan voorafgaande Hinderwet (zie bijv.&#13;
ABRvS 31 maart 2010, zaaknr. 200903784 en ABRvS 22&#13;
mei 2013 zaaknr. 201208493). Een enkele bouwvergunning&#13;
is daarvoor onvoldoende (ABRvS 20 februari 2013, zaaknr.&#13;
201106554). In haar uitspraak van 7 september 2011 (zaaknr.&#13;
201003301) is de Afdeling nader ingegaan op de toepassing&#13;
van de referentiedata zoals bedoeld in art. 19kd Nb. In&#13;
deze uitspraak heeft de Afdeling onder meer geoordeeld dat&#13;
artikel 19kd Nb volledig buiten toepassing moet worden gelaten&#13;
voor zover deze bepaling ziet op Natura 2000-gebieden&#13;
die vóór 7 december 2004 zijn aangewezen als Vogelrichtlijngebied.&#13;
In dat geval dient voor de toepassing van&#13;
artikel 19f Nb te worden bezien of op grond van objectieve&#13;
gegevens kan worden uitgesloten dat de exploitatie van&#13;
de intensieve veehouderij zoals die zal plaatsvinden na wijziging&#13;
of uitbreiding afzonderlijk of in combinatie met andere&#13;
projecten of plannen significante gevolgen heeft voor&#13;
een betrokken gebied. Zoals hiervoor vermeld, kunnen dergelijke&#13;
significante gevolgen worden uitgesloten indien de&#13;
wijziging of uitbreiding van een veehouderij niet leidt tot&#13;
een toename van de stikstofdepositie ten opzichte van de&#13;
vergunde situatie op het moment dat artikel 6, derde lid,&#13;
van de Habitatrichtlijn (hierna: Hrl) op het gebied van toepassing&#13;
werd (zie bijv. ABRvS 1 december 2010, zaaknr.&#13;
200906747, ABRvS 19 oktober 2012, zaaknr. 201207197,&#13;
ABRvS 3 april 2013, zaaknr. 201113433 en ABRvS 22 mei&#13;
2013, zaaknrs. 201202312 en 201208493). Van belang daarbij&#13;
zijn ook het arrest Commissie/Oostenrijk (HvJ EG 23&#13;
maart 2006, zaak C-209/04) en het arrest Stadt Papenburg&#13;
(HvJ EU 14 januari 2010, zaak C-226/08) van het Hof van&#13;
Justitie van de Europese Unie. Uit deze arresten volgt dat&#13;
indien voor een project voor afloop van de omzettingstermijn&#13;
van de Habitatrichtlijn toestemming is verleend, de in&#13;
artikel 6, derde en vierde lid, Hrl vervatte procedure voor&#13;
voorafgaande beoordeling van de gevolgen van het project&#13;
voor betrokken Natura 2000-gebieden niet geldt in geval&#13;
van voortzetting van een project. De procedure voor voorafgaande&#13;
beoordeling zoals bedoeld in art. 6, derde en vierde&#13;
lid, Hrl is naar het oordeel van de Afdeling evenmin van&#13;
toepassing als voor het project toestemming is verleend&#13;
voor de datum van de vaststelling van de lijst van gebieden&#13;
van communautair belang (ABRvS 31 maart 2010, zaaknr.&#13;
200903784, JM 2010/63, M en R 2010/41, TBR 2010/132 en&#13;
BR 2010/96).&#13;
In onderhavige uitspraak van 13 november 2013 is de Afdeling&#13;
nader ingegaan op de vraag welke situatie als referentiesituatie&#13;
moet worden gehanteerd bij de toepassing van art.&#13;
19kd Nb ten aanzien van projecten zoals bedoeld in art. 19d,&#13;
eerste lid, Nb indien de op de referentiedatum geldende vergunning&#13;
nadien is vervangen door een andere vergunning.&#13;
In navolging op haar eerdere uitspraken heeft de Afdeling in&#13;
haar uitspraak van 13 november 2013 overwogen dat significante&#13;
gevolgen kunnen worden uitgesloten, voor zover het&#13;
gaat om de stikstofdepositie op een Natura 2000-gebied, als&#13;
de wijziging of uitbreiding van een veehouderij niet leidt tot&#13;
een verhoging van de stikstofdepositie ten opzichte van de&#13;
vergunde situatie op de referentiedatum. Indien de ten tijde&#13;
van de referentiedatum geldende vergunning niet meer of&#13;
niet meer geheel van kracht is, dan kan de vergunde situatie&#13;
op de referentiedatum echter niet zonder meer als uitgangspunt&#13;
worden genomen bij de beoordeling van de vraag of de&#13;
aangevraagde situatie leidt tot een toename van stikstofdepositie.&#13;
Reden hiervoor is dat uit het arrest Stadt Papenburg&#13;
volgt dat een op de referentiedatum vergund project niet alsnog&#13;
passend beoordeeld hoeft te worden zo lang dit project&#13;
wordt voortgezet. Dit brengt met zich dat bij de aangevraagde&#13;
situatie slechts de op de referentiedatum beoordeelde&#13;
stikstofdepositie kan worden betrokken voor zover het project&#13;
dat deze depositie tot gevolg heeft, is voortgezet. Indien&#13;
een op de referentiedatum geldende vergunning nadien is&#13;
vervangen door een andere vergunning kan niet langer worden&#13;
gesproken van voortzetting. Deze overwegingen hebben&#13;
de Afdeling tot de conclusie gebracht dat bij toepassing van&#13;
artikel 19kd Nb ten aanzien van projecten ook vergunningen&#13;
moeten worden betrokken die na de relevante referentiedatum&#13;
zijn verleend. Als een op de referentiedatum geldende&#13;
vergunning nadien is vervangen door een andere milieuvergunning&#13;
kan daarin immers een activiteit zijn vergund die&#13;
meer dan wel minder ammoniakemissie tot gevolg heeft dan&#13;
de op de referentiedatum vergunde situatie. Indien na de referentiedatum&#13;
een nieuwe vergunning is verleend die meer&#13;
ammoniakemissie toestaat en voor de exploitatie niet eerder&#13;
een vergunning op grond van de Natuurbeschermingswet&#13;
is verleend, blijft de vergunde situatie op de referentiedatum&#13;
van belang bij de beoordeling van de vraag of de&#13;
aangevraagde situatie leidt tot een toename van de stikstofdepositie.&#13;
De vergunde situatie ten tijde van de relevante referentiedatum&#13;
maakt immers nog steeds deel uit van de aangevraagde&#13;
situatie. Indien echter na de referentiedatum een&#13;
nieuwe vergunning is verleend die minder ammoniakemissie&#13;
toestaat dan de op de referentiedatum vergunde situatie en&#13;
voor de exploitatie niet eerder een vergunning op grond van&#13;
de Natuurbeschermingswet is verleend, maakt de op de referentiedatum&#13;
vergunde situatie nog slechts voor een deel onderdeel&#13;
uit van de aangevraagde situatie. Deze overwegingen&#13;
hebben de Afdeling in haar uitspraak 13 november 2013&#13;
tot de conclusie gebracht dat als referentiesituatie dient te&#13;
worden genomen 1) de vergunde situatie ten tijde van de relevante&#13;
referentiedatum indien de in de tussentijd verleende vergunning meer ammoniakemissie toestaat dan de vergunde&#13;
situatie ten tijde van de referentiedatum en niet eerder&#13;
een vergunning op grond van de Natuurbeschermingswet is&#13;
verleend dan wel 2) de vergunde situatie met de laagst toegestane&#13;
ammoniakemissie in de periode vanaf de referentiedatum&#13;
tot de datum van het nemen van het besluit indien de&#13;
in de tussentijd verleende vergunning minder ammoniakemissie&#13;
toestaat dan de vergunde situatie ten tijde van de relevante&#13;
referentiedatum en niet eerder een vergunning op de&#13;
grond van de Natuurbeschermingswet is verleend. Deze uitspraak&#13;
van de Afdeling kan in de praktijk tot aanzienlijke&#13;
gevolgen leiden. Immers brengt deze uitspraak van de Afdeling&#13;
met zich mee dat, anders dat voor kort over het algemeen&#13;
werd aangenomen, niet altijd gesaldeerd mag worden&#13;
ten opzichte van de relevante referentiedatum. Immers dient,&#13;
kort gezegd, ook rekening gehouden te worden met vergunningen&#13;
die na de referentiedatum zijn verleend. In feite&#13;
luidt de conclusie van onderhavige uitspraak van de Afdeling&#13;
aldus dat als referentiesituatie de vergunde situatie met&#13;
de laagst toegestane ammoniakemissie gehanteerd dient te&#13;
worden. Mijns inziens is dit ook in overeenstemming met de&#13;
Habitatrichtlijn, aangezien voor de toepassing van de richtlijn&#13;
de feitelijke situatie bepalend is. Dit volgt onder meer&#13;
uit het hiervoor aangehaalde arrest Stadt Papenburg, waarin&#13;
het Hof van Justitie heeft geoordeeld dat wanneer sprake&#13;
is van een voortzetting van een situatie waarvoor reeds toestemming&#13;
was verleend voor de datum waarop de omzettingstermijn&#13;
van de Habitatrichtlijn is afgelopen, van deze&#13;
situatie mag worden uitgegaan.&#13;
F.H. Damen</content><legacyfootnotes/><footnotes><footnote/></footnotes><auteurs>mr. J.C. Kranenburg, mr. J. Kramer en mr. R. Uylenburg)</auteurs><published>2013-12-01 00:00:00</published><modified>2013-12-01 00:00:00</modified><editiondate>2013-12-01</editiondate><htmlpath>https://denhollander.info/artikel/10894</htmlpath></article>
</articles></edition>