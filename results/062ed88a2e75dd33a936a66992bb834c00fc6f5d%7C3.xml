<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2002</searchword><id>4658</id><udhid>UDH:TvAR/4658</udhid><titel>Grooters-Ubas / Poorterman B.V. (TvAR 2002/5133)</titel><searchwords><searchword>TvAR 11/2002</searchword><searchword>TvAR 2002/5133</searchword><searchword>UDH:TvAR/4658</searchword></searchwords><attachments><attachment><name>2002_nr 11_Rechtspraak_5133.pdf</name><extention>pdf</extention><url>https://denhollander.info/download/4603/ci</url></attachment></attachments><inleiding>[Pachtwet art. 1, 11; BW art. 6:2]&#13;
&#13;
Eerst mestvarkensovereenkomst, met&#13;
betaling van steeds wisselende bedragen;&#13;
deze overeenkomst is geëindigd in 1989.&#13;
Sinds april 1989 worden vaste bedragen per&#13;
vier weken betaald, terwijl (vrijwel) alle&#13;
werkzaamheden ter zake van de varkensmesterij&#13;
conform afspraak door c.q. in&#13;
opdracht van Poorterman B.V. worden&#13;
verricht; het risico van de exploitatie wordt&#13;
geheel door haar gedragen. Conclusie: de&#13;
sinds april 1989 bestaande overeenkomst&#13;
moet worden aangemerkt als een pachtovereenkomst.&#13;
Hieraan doet onvoldoende&#13;
af dat de betalingen van de tegenprestatie&#13;
bleven geschieden ten titel van “mestvergoeding”,&#13;
aangezien de werkelijke&#13;
inhoud van de overeenkomst bepalend is.&#13;
Hetzelfde geldt ten aanzien van de&#13;
omstandigheid dat Grooters-Ubas nog&#13;
diverse kosten zelf bleef betalen en per&#13;
saldo verlies leed. Onbepaalde duur.&#13;
Het beding dat Grooters-Ubas blijft zorgen&#13;
voor de mestboekhouding en de mestafvoer&#13;
is in strijd met de bepalingen van de&#13;
mestwetgeving; het is een nietig beding dat&#13;
geschrapt moet worden, maar niet van dien&#13;
aard is dat het de nietigheid van de gehele&#13;
overeenkomst meebrengt.&#13;
Redelijkheid en billijkheid kunnen inbreuk&#13;
maken op bepalingen van dwingend recht,&#13;
maar aan de daaraan te stellen zware eisen&#13;
wordt in casu niet voldaan.</inleiding><content>ARREST VAN 30 NOVEMBER 1999 IN&#13;
DE ZAAK VAN:&#13;
Maria Elisabeth Grooters-Ubas, wonende te&#13;
Middelburg,&#13;
appellante,&#13;
procureur: mr J.M. Bosnak,&#13;
tegen&#13;
de besloten vennootschap met beperkte aansprakelijkheid&#13;
H. Poorterman B.V., gevestigd&#13;
en kantoorhoudende te Daarle, gemeente&#13;
Hellendoorn,&#13;
geïntimeerde,&#13;
procureur: mr J.H. van Vliet.&#13;
1 Het geding in eerste aanleg&#13;
De pachtkamer van het kantongerecht te&#13;
Almelo heeft op 11 november 1998 tussen&#13;
partijen een vonnis gewezen, dat in fotokopie&#13;
aan dit arrest is gehecht en naar de inhoud&#13;
waarvan wordt verwezen.&#13;
2 Het geding in hoger beroep&#13;
2.1 Appellante – hierna ook te noemen:&#13;
Grooters-Ubas – is bij exploot van 4 december&#13;
1998 met gelijktijdige dagvaarding van&#13;
geïntimeerde – hierna ook te noemen: Poorterman&#13;
B.V. – voor dit hof, in hoger beroep&#13;
gekomen van genoemd vonnis, waarbij Poorterman&#13;
B.V. niet-ontvankelijk is verklaard in&#13;
haar vordering jegens J.G.W. Grooters en&#13;
voorts schriftelijk is vastgelegd tussen Grooters-&#13;
Ubas als verpachtster en Poorterman B.V.&#13;
als pachtster een omstreeks april 1989 gesloten&#13;
pachtovereenkomst met betrekking tot&#13;
twee aan elkaar grenzende gebouwen (stallen)&#13;
te Hellendoorn, geschikt voor het mesten van&#13;
varkens, zulks voor de duur van zes jaar,&#13;
ingaande april 1989, tegen een pachtprijs van&#13;
aanvankelijk ƒ 1.000,– en nadien ƒ 1.200,– per&#13;
vier weken, mitsdien thans ƒ 15.600,– in totaal&#13;
per jaar, met verplichting voor Grooters-Ubas&#13;
om zorg te dragen voor de mestboekhouding&#13;
en de mestafzet.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
het vonnis, waarvan beroep, zal vernietigen&#13;
en, opnieuw rechtdoende, Poorterman B.V.&#13;
alsnog niet-ontvankelijk zal verklaren in haar&#13;
vordering dan wel die vordering zal afwijzen,&#13;
met veroordeling van Poorterman B.V. in de&#13;
proceskosten van beide instanties.&#13;
2.3 Bij memorie van antwoord is verweer&#13;
gevoerd met conclusie dat het hof het vonnis,&#13;
waarvan beroep, zal bekrachtigen, voor zover&#13;
nodig met verbetering van gronden, met ongegrondverklaring&#13;
van het beroep van Grooters-&#13;
Ubas, een en ander met veroordeling van&#13;
Grooters-Ubas in de proceskosten.&#13;
2.4 Daarna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
De grieven luiden:&#13;
I Ten onrechte heeft de pachtkamer van het&#13;
kantongerecht in rechtsoverweging 1 van haar&#13;
vonnis overgenomen en zich vervolgens gedragen&#13;
naar hetgeen zij reeds had overwogen in&#13;
haar vonnis ex artikel 116 Rv van 8 april 1997.&#13;
II Ten onrechte heeft de pachtkamer van het&#13;
kantongerecht zich in rechtsoverweging 3 van&#13;
haar vonnis geheel verenigd met de overwegingen&#13;
en conclusies van de arrondissementsrechtbank&#13;
te Almelo in haar vonnis d.d.&#13;
17 december 1997 met betrekking tot der partijen&#13;
rechtsverhouding en heeft zij deze overgenomen&#13;
en tot de hare gemaakt.&#13;
III Ten onrechte heeft de pachtkamer van het&#13;
kantongerecht in rechtsoverweging 3 van haar&#13;
vonnis overwogen:&#13;
“Nadat de heer Grooters ziek is geworden is&#13;
enige tijd sprake geweest van een tijdelijk&#13;
‘voorthelpen’ en mitsdien van zaakwaarneming,&#13;
doch nadien heeft die rechtsverhouding&#13;
op grond van de feitelijke gang van zaken na&#13;
het overlijden van de heer Grooters en door&#13;
het verloop van tijd, zoals nader omschreven&#13;
in het vonnis van de rechtbank, alle kenmerken&#13;
gekregen van een pachtovereenkomst.&#13;
Van pacht is in ieder geval sprake vanaf het&#13;
moment waarop de mestovereenkomst met de&#13;
CAV te name van mevrouw Poorterman,&#13;
althans Poorterman B.V. is gesteld”.&#13;
IV Ten onrechte heeft de pachtkamer van het&#13;
kantongerecht in haar vonnis overwogen zoals&#13;
zij heeft overwogen in de rechtsoverwegingen&#13;
4 en 5.&#13;
V Ten onrechte heeft de pachtkamer van het&#13;
kantongerecht in rechtsoverweging 6 van haar&#13;
vonnis overwogen:&#13;
“Dat er, zoals Grooters bij dupliek in haar –&#13;
voor een deel nieuwe – stellingen nader uiteen&#13;
heeft gezet, een merkwaardige (wan)verhouding&#13;
zou bestaan tussen de jaarlijkse onkosten&#13;
van Grooters terzake de varkensschuren enerzijds&#13;
en de jaarlijks door haar van Poorterman&#13;
ontvangen vergoeding ad in totaal ƒ 14.400,–&#13;
(en dus beduidend lager dan de onkosten)&#13;
anderzijds, doet aan de conclusie dat van pacht&#13;
sprake is evenmin af”.&#13;
VI Ten onrechte heeft de pachtkamer van het&#13;
kantongerecht in rechtsoverweging 7 van haar&#13;
vonnis overwogen dat geen sprake is van&#13;
omstandigheden van zodanige aard dat redelijkheid&#13;
en billijkheid eraan in de weg staan&#13;
om op der partijen overeenkomst de regels&#13;
van de Pachtwet van toepassing te achten, dan&#13;
wel dat een pachtovereenkomst niet zou kunnen&#13;
worden aangenomen.&#13;
VII Ten onrechte heeft de pachtkamer van het&#13;
kantongerecht in rechtsoverweging 7 van haar&#13;
vonnis overwogen:&#13;
“Om haar moverende redenen heeft mevrouw&#13;
Grooters vanaf 1989 tot medio 1996, toen zij&#13;
aan Poorterman liet weten dat zij – onder&#13;
meer – de varkensschuren onbezwaard wilde&#13;
vervreemden, zich de situatie laten welgevallen&#13;
waarin Poorterman de schuren feitelijk in&#13;
gebruik had tegen een vergoeding en zij moet&#13;
geacht worden bij die situatie ook belang te&#13;
hebben gehad”.&#13;
VIII Ten onrechte heeft de pachtkamer van&#13;
het kantongerecht op grond van het in de&#13;
rechtsoverwegingen 1 tot en met 7 van haar&#13;
vonnis overwogene schriftelijk een pachtovereenkomst&#13;
vastgelegd tussen Poorterman B.V.&#13;
enerzijds en Grooters anderzijds.&#13;
IX Ten onrechte heeft de pachtkamer van het&#13;
kantongerecht in het dictum van haar vonnis&#13;
bepaald dat schriftelijk een pachtovereenkomst&#13;
tussen partijen is vastgelegd “met verplichting&#13;
voor de verpachtster om zorg te dragen voor&#13;
de mestboekhouding en de mestafzet”.&#13;
X Ten onrechte heeft de pachtkamer van het&#13;
kantongerecht Grooters veroordeeld in de&#13;
kosten van de procedure.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
4.1 Grooters-Ubas is eigenaresse van een&#13;
perceel grond aan de Hellendoornseweg 34&#13;
te Hellendoorn, kadastraal bekend in die&#13;
gemeente onder sectie X, nummer 276, groot&#13;
ongeveer 0.39.75 ha, met daarop staande&#13;
bedrijfswoning en twee met elkaar in verbinding&#13;
staande schuren, geschikt voor het daarin&#13;
houden van ongeveer 480 mestvarkens;&#13;
4.2 Grooters-Ubas heeft samen met haar echtgenoot&#13;
in deze gebouwen een varkensmesterij&#13;
geëxploiteerd en in het kader daarvan sloot&#13;
haar echtgenoot op 17 juli 1986 een mestcontract&#13;
af met de “Coöperatieve Aankoopvereniging&#13;
Den Ham” (verder te noemen: CAV);&#13;
4.3 bedoelde overeekomst betrof het opleggen&#13;
van 425 varkens en werd aangegaan voor de&#13;
duur van drie jaar “of zoveel langer dat de&#13;
laatste koppel voldoende op slachtgewicht&#13;
kan worden afgemest”;&#13;
4.4 in 1989 heeft een afrekening over de voorgaande&#13;
drie jaren plaats gehad tussen CAV en&#13;
de echtgenoot van Grooters-Ubas;&#13;
4.5 Poorterman B.V. zorgde voor de leverantie&#13;
en aanvoer van de te mesten varkens, alsmede&#13;
de bestelling van het voeder en het afvoeren&#13;
van de slachtrijpe varkens; zij is een en ander&#13;
in en na 1989 blijven doen;&#13;
4.6 de echtgenoot van Grooters-Ubas is in&#13;
1988/1989 ernstig ziek geworden en tengevolge&#13;
daarvan op 11 mei 1995 overleden;&#13;
4.7 Poorterman B.V. betaalde aan de echtgenoot&#13;
van Grooters-Ubas en later aan Grooters-&#13;
Ubas periodiek bedragen;&#13;
4.8 die betalingen varieerden in de vóór medio&#13;
april 1989 gelegen perioden telkens in hoogte&#13;
en geschiedden toen ten titel van “mestvergoeding&#13;
voor (...) varkens” (de aantallen varkens&#13;
wisselden steeds);&#13;
4.9 met ingang van omstreeks medio april&#13;
1989 was steeds sprake van een vast bedrag,&#13;
zulks eerst ƒ 1.000,– per vier weken en met&#13;
ingang van mei 1992 ƒ 1.200,– per vier weken,&#13;
toen steeds ten titel van “mestvergoeding”;&#13;
4.10 de echtgenoot van Grooters-Ubas en&#13;
later zij zelf zorgde en bleef zorgen voor de&#13;
mestboekhouding en de afzet van de mest;&#13;
4.11 Poorterman B.V. zorgde met ingang van&#13;
omstreeks medio april 1989 tevens voor het&#13;
voederen en (een groot gedeelte van) de verdere&#13;
verzorging van de varkens;&#13;
4.12 met de gebouwen in geschil hing een&#13;
mestquotum van 1.672 kilogram fosfaat (varkens/&#13;
kippen) samen, hetwelk Grooters-Ubas&#13;
op 27 juni 1997 aan een derde heeft verkocht;&#13;
zij beschikt nog over een grondgebonden, met&#13;
6.18 ha land samenhangend, mestquotum van&#13;
773 kilogram fosfaat.&#13;
5 Beoordeling van het geschil in&#13;
hoger beroep&#13;
5.1 De door Grooters-Ubas opgeworpen grieven&#13;
hebben de kennelijke strekking om het&#13;
geschil tussen partijen in zijn volle omvang&#13;
aan het oordeel van het hof te onderwerpen.&#13;
5.2 Het hof heeft, alvorens op die grieven in te&#13;
gaan, behoefte aan nadere inlichtingen van&#13;
partijen. Het zal daartoe een comparitie van&#13;
partijen bepalen, welke tevens dienstbaar zal&#13;
worden gemaakt om na te gaan of partijen het&#13;
wellicht op één of meer punten met elkaar&#13;
eens kunnen worden.&#13;
5.3 Mitsdien zal thans als volgt worden beslist.&#13;
Beslissing&#13;
Het hof, rechtdoende in hoger beroep:&#13;
bepaalt dat partijen, vergezeld van hun raadslieden,&#13;
op een nader te bepalen datum en tijdstip&#13;
zullen verschijnen in één der zalen van&#13;
het Paleis van Justitie, Walburgstraat 2-4 te&#13;
Arnhem, voor het lid van dit hof mr. Kok als&#13;
raadsheer-commissaris en de raad Wentink,&#13;
om aan dezen inlichtingen over de zaak te&#13;
geven en om dezen te laten onderzoeken of&#13;
partijen het op één of meer punten met elkaar&#13;
eens kunnen worden;&#13;
bepaalt dat Grooters dan in persoon aanwezig&#13;
zal zijn en Poorterman B.V. dan vertegenwoodigd&#13;
zal zijn door één of meer personen&#13;
die van de zaak op de hoogte zijn en hetzij&#13;
rechtens bevoegd zijn tot het geven van&#13;
inlichtingen en het aangaan van een schikking,&#13;
hetzij tot een en ander speciaal schriftelijk zijn&#13;
gevolmachtigd;&#13;
verwijst de zaak naar de rolzitting van&#13;
21 december 1999, ambtshalve peremptoir,&#13;
voor het opgeven van de verhinderdata van&#13;
partijen en hun raadslieden, waarna dag en&#13;
uur van de comparitie van partijen door de&#13;
raadsheer-commissaris zullen worden vastgesteld&#13;
(ook wanneer voormelde opgave van één&#13;
of van beide partijen ontbreekt) en in beginsel&#13;
geen uitstel in verband met verhinderingen&#13;
meer zal worden verleend;&#13;
houdt iedere verdere beslissing aan.&#13;
ARREST VAN 3 OKTOBER 2000&#13;
1 Het geding in hoger beroep&#13;
1.1 Het hof heeft in deze zaak op 30 november&#13;
1999 een tussenarrest gewezen, naar de&#13;
inhoud waarvan wordt verwezen.&#13;
1.2 Ter uitvoering van dat tussenarrest heeft&#13;
op 7 februari 2000 een comparitie van partijen&#13;
plaatsgevonden. Daarvan is proces-verbaal&#13;
opgemaakt, dat zich thans bij de stukken&#13;
bevindt en waarvan de inhoud als hier ingelast&#13;
moet worden beschouwd.&#13;
1.3 Partijen hebben daarna een akte (met 2&#13;
producties) respectievelijk een akte uitlating&#13;
gewisseld, waarna zij andermaal de stukken&#13;
aan het hof hebben overgelegd voor het wijzen&#13;
van arrest.&#13;
2 Voortzetting van de beoordeling&#13;
van het geschil in hoger beroep&#13;
2.1 Het hof volhardt bij hetgeen in zijn hierboven&#13;
gemeld tussenarrest onder “De vaststaande&#13;
feiten” en “Beoordeling van het geschil&#13;
in hoger beroep” is overwogen.&#13;
2.2 Tussen partijen staat vast dat tot april 1989&#13;
geen sprake was van een tussen hen bestaande&#13;
pachtverhouding. Grooters-Ubas en haar&#13;
echtgenoot exploiteerden toen een varkensmesterij&#13;
en laatstgenoemde had in 1986 een&#13;
mestcontract gesloten met CAV.&#13;
Poorterman B.V. (tot 29 januari 1987 wijlen&#13;
H. Poorterman) zorgde voor de leverantie en&#13;
de aanvoer van de te mesten varkens, alsmede&#13;
voor de bestelling van het voeder en het afvoeren&#13;
van de slachtrijpe varkens; zij betaalde&#13;
aan (de echtgenoot van) Grooters-Ubas&#13;
periodiek telkens wisselende bedragen.&#13;
2.3 In dit geding gaat het om de vraag of hetgeen&#13;
vervolgens voor de periode ingaande&#13;
april 1989 tussen partijen is afgesproken erop&#13;
neerkomt dat sindsdien sprake was van een&#13;
tussen hen bestaande pachtovereenkomst als&#13;
door Poorterman B.V. gesteld en aan haar&#13;
vordering ten grondslag gelegd.&#13;
2.4 Uit het door partijen aangevoerde en de&#13;
ten processe geproduceerde stukken is genoegzaam&#13;
komen vast te staan dat de voorheen&#13;
tussen partijen bestaande overeenkomst per&#13;
april 1989 is beëindigd. Het hof verwijst daarbij&#13;
met name nog naar het volgende.&#13;
2.5 In een geding tussen (onder meer) partijen&#13;
voor de arrondissementsrechtbank te Almelo&#13;
zijn diverse getuigen gehoord. De getuige A.&#13;
Fikse verklaart daarbij dat de in 1986 gesloten&#13;
overeenkomst in 1989 is beëindigd. Hij verwijst&#13;
daarbij ook naar een eindafrekening met&#13;
wijlen de heer Grooters, zulks met overlegging&#13;
van een copie daarvan. Dit stuk betreft&#13;
een schrijven van CAV aan wijlen de heer&#13;
Grooters, gedateerd 1 augustus 1989 en onder&#13;
meer vermeldende: “(...) in verband met de&#13;
afloop van uw mestvarkensovereenkomst (...)”.&#13;
Van enig protest o.d. van de zijde van Grooters-&#13;
Ubas tegen deze bewoordingen is niets&#13;
gesteld noch anderszins gebleken. Vast staat&#13;
voorts dat voor de periode 1989 en volgende&#13;
jaren geen nieuwe mestovereenkomsten tussen&#13;
CAV en Grooters-Ubas zijn gesloten, terwijl&#13;
CAV zulke overeenkomsten ten aanzien&#13;
van de in de schuren in geschil gemeste varkens&#13;
voor genoemde periode wel heeft gesloten&#13;
met Poorterman B.V. Weliswaar voert&#13;
Grooters-Ubas op zichzelf terecht aan dat zij&#13;
door laatstbedoelde, buiten haar om tot stand&#13;
gekomen, overeenkomsten niet – zonder&#13;
meer – wordt gebonden, maar de totstandkoming&#13;
ervan is wel een extra aanwijzing dat&#13;
CAV met haar geen nieuwe mestovereenkomst(&#13;
en) is aangegaan.&#13;
2.6 Het vorenstaande brengt mee dat vanaf&#13;
april 1989 sprake was van een nieuwe rechtsverhouding&#13;
tussen partijen en het hof kan&#13;
Grooters-Ubas dan ook niet volgen in haar&#13;
betoog dat zij en haar echtgenoot in de veronderstelling&#13;
mochten verkeren dat de bestaande&#13;
mestovereenkomst na afloop van de contractsperiode&#13;
van drie jaar voor onbepaalde tijd is&#13;
verlengd.&#13;
2.7 Uit de diverse bankafschriften en kwitanties&#13;
die in het geding zijn gebracht, blijkt dat&#13;
tot april 1989 sprake was van betaling aan&#13;
Grooters-Ubas van steeds wisselende bedragen,&#13;
telkens met de vermelding dat het ging&#13;
om de mestvergoeding voor een met name&#13;
genoemd aantal varkens. Daarna worden de&#13;
betalingen weliswaar nog steeds gedaan ten&#13;
titel van mestvergoeding, maar het gaat sindsdien&#13;
om vaste bedragen van ƒ 1.000,– en later&#13;
ƒ 1.200,– per vier weken. De reden van de&#13;
aanpassing van het bedrag kan in het midden&#13;
blijven.&#13;
Het hof acht – mede nu de desbetreffende&#13;
stelling van Grooters-Ubas, gezien de gemotiveerde&#13;
betwisting daarvan door Poorterman&#13;
B.V., volstrekt onvoldoende is onderbouwd –&#13;
in het geheel niet aannemelijk dat de eerder&#13;
geldende mestvergoeding werd omgezet in&#13;
een vast bedrag in verband met betaling door&#13;
Grooters-Ubas en haar echtgenoot voor door&#13;
Poorterman B.V. aan hen verleende diensten.&#13;
Het hof wijst er nog op dat Grooters-Ubas als&#13;
getuige ten overstaan van de arrondissementsrechtbank&#13;
te Almelo heeft verklaard dat,&#13;
nadat een vast bedrag met Poorterman B.V.&#13;
was afgesproken, geen winstuitkering meer is&#13;
ontvangen, dat de winst “voor hun” was en&#13;
zij een vast bedrag kreeg.&#13;
2.8 Hierbij komt dat sinds april 1989 (vrijwel)&#13;
alle werkzaamheden ter zake van de exploitatie&#13;
van de varkensmesterij conform afspraak&#13;
tussen partijen werden verricht door c.q. in&#13;
opdracht van Poorterman B.V., behoudens&#13;
wellicht het incidenteel door Grooters-Ubas&#13;
inschakelen van de veearts hetgeen ongetwijfeld&#13;
te maken had met het feit dat zij in de&#13;
directe nabijheid van de schuren in geschil&#13;
woonde.&#13;
Voorts hielden de inkomsten van Grooters-&#13;
Ubas ter zake niet langer verband met de&#13;
resultaten van voormelde exploitatie; het risico&#13;
van die exploitatie werd geheel door Poorterman&#13;
B.V. gedragen.&#13;
2.9 Vorenstaande feiten en omstandigheden&#13;
laten naar het oordeel van het hof geen andere&#13;
conclusie toe dan dat de voor de periode april&#13;
1989 en volgende tussen partijen gemaakte&#13;
en uitgevoerde overeenkomst moet worden&#13;
aangemerkt als een pachtovereenkomst.&#13;
2.10 Aan het vorenstaande doet onvoldoende&#13;
af dat de betalingen bleven geschieden ten titel&#13;
van “mestvergoeding”, aangezien voor de&#13;
beoordeling van de rechtsverhouding tussen&#13;
partijen niet bepalend is hoe zij deze c.q. de in&#13;
het kader daarvan verschuldigde tegenprestatie&#13;
benoemen, maar de werkelijke inhoud van&#13;
die overeenkomst. In het midden kan dan ook&#13;
blijven of bedoelde vermelding al dan niet&#13;
geschiedde op wens van Grooters-Ubas&#13;
omdat zij zou vrezen dat zij anders haar mestquotum&#13;
zou verliezen.&#13;
2.11 Ook de – eventuele – omstandigheid dat&#13;
Grooters-Ubas nog diverse kosten zelf bleef&#13;
betalen en per saldo verlies leed, staat aan een&#13;
conclusie van pacht niet in de weg. Immers,&#13;
zulks kan verband houden met de mogelijkheid&#13;
dat de overeengekomen tegenprestatie te&#13;
laag was en/of dat Grooters-Ubas kosten&#13;
betaalde die niet voor haar rekening behoefden&#13;
te komen, maar het doet niet af aan de&#13;
daadwerkelijke inhoud van het overeengekomene.&#13;
Het hof wijst er overigens op dat diverse&#13;
van de door Grooters-Ubas genoemde&#13;
zaken kosten betreffen die normaliter voor&#13;
rekening van een verpachter komen, zoals&#13;
afschrijvingen schuren, groot onderhoud, verzekeringen&#13;
van de gebouwen, onroerende&#13;
zaakbelasting en waterschapslasten; ook de&#13;
betaling van water en electra door Grooters-&#13;
Ubas is niet zonder meer in strijd met een&#13;
verpachting nu deze slechts een gedeelte van&#13;
het totale bedrijf van betrokkene omvatte.&#13;
2.12 In de lijn ligt voorts dat Grooters-Ubas&#13;
bleef zorgen voor mestboekhouding en&#13;
mestafvoer, nu het om een mondelinge pachtovereenkomst&#13;
ging en de mestproductierechten&#13;
op haar naam bleven staan. Maar ook&#13;
indien zulks anders zou zijn, dan doet ook&#13;
deze omstandigheid onvoldoende af aan hetgeen&#13;
op grond van de afspraak tussen partijen&#13;
zoals hiervoor reeds overwogen als de werkelijke&#13;
inhoud van het tussen partijen overeengekomene&#13;
moet worden beschouwd.&#13;
2.13 Wat de duur van de gesloten pachtovereenkomst&#13;
betreft, volgt uit hetgeen door beide&#13;
partijen is aangevoerd dat geen bepaalde duur&#13;
is afgesproken, weshalve de conclusie moet&#13;
worden getrokken dat bedoelde overeenkomst&#13;
is aangegaan voor onbepaalde duur. Bij schriftelijke&#13;
vastlegging ervan moet deze duur&#13;
worden gewijzigd in de te dezen geldende&#13;
wettelijke duur van 6 jaar.&#13;
2.14 Grooters-Ubas heeft nog aangevoerd dat&#13;
het door haar blijven verzorgen van de mestboekhouding&#13;
en de mestafvoer niet berust op&#13;
de afspraak tussen partijen, maar uit haar&#13;
bewoordingen en de omstandigheden van het&#13;
geval volgt dat zij dit kennelijk wel als voortvloeiend&#13;
uit die afspraak heeft beschouwd.&#13;
2.15 Ten tijde van de totstandkoming van de&#13;
onderhavige overeenkomst (april 1989) was&#13;
de regelgeving dusdanig dat overdracht van&#13;
een gedeelte van een bedrijf zoals in casu aan&#13;
de orde niet leidde tot de overgang van de met&#13;
dat bedrijf samenhangende mestproductierechten&#13;
c.q. een deel van die rechten. Voormelde&#13;
afspraak is dus een logische consequentie&#13;
van de in april 1989 totstandgekomen ingebruikgeving&#13;
van de litigieuze schuren.&#13;
Dit laatste laat evenwel onverlet dat bedoeld&#13;
beding in strijd was met de bepalingen van de&#13;
mestwetgeving. Deze schreven voor dat de&#13;
administratie ter zake van de geproduceerde&#13;
mest door de producent dient te geschieden;&#13;
ten aanzien van de mestafvoer geldt dat deze&#13;
moet geschieden door een leverancier, hetgeen&#13;
in casu eveneens de producent is. Als nietig&#13;
beding moet de onderhavige voorwaarde dan&#13;
ook worden geschrapt; het beding is echter&#13;
niet van dien aard dat de nietigheid ervan de&#13;
nietigheid van de gehele overeenkomst meebrengt.&#13;
Grief IX is gegrond.&#13;
2.16 Grooters-Ubas heeft tenslotte nog aangevoerd&#13;
dat, voor het geval de pachtrechter&#13;
tot de conclusie mocht komen dat het tussen&#13;
partijen overeengekomene moet worden aangemerkt&#13;
als een pachtovereenkomst, redelijkheid&#13;
en billijkheid meebrengen dat de regels&#13;
van de Pachtwet desondanks niet op die&#13;
rechtsverhouding van toepassing zijn.&#13;
2.17 De ten deze aan de orde zijnde bepalingen&#13;
van de Pachtwet zijn van dwingendrechtelijke&#13;
aard. Hierop kunnen redelijkheid en&#13;
billijkheid weliswaar inbreuk maken, doch&#13;
slechts indien aan zware eisen is voldaan.&#13;
Naar het oordeel van het hof doet zulk een&#13;
geval zich hier niet voor. De veranderde omstandigheden&#13;
aan de zijde van Grooters-Ubas&#13;
en haar echtgenoot – te weten: de gezondheid&#13;
van die echtgenoot – waren in 1989 aanleiding&#13;
de toen bestaande overeenkomst tussen partijen&#13;
te beëindigen en de thans als pachtovereenkomst&#13;
aan te merken rechtsverhouding aan te&#13;
gaan. Zulks geschiedde in volle vrijheid en&#13;
ook Grooters-Ubas en haar echtgenoot wisten&#13;
toen reeds, althans behoorden toen reeds&#13;
te weten, dat het overeengekomene de kenmerken&#13;
van een pachtovereenkomst in zich&#13;
droeg. Omtrent feiten en omstandigheden die&#13;
desalniettemin uit een oogpunt van redelijkheid&#13;
en billijkheid aan schriftelijke vastlegging&#13;
als gevorderd in de weg moeten staan is niets,&#13;
althans onvoldoende gebleken; Grooters-&#13;
Ubas onderbouwt haar desbetreffende stelling&#13;
ook onvoldoende.&#13;
2.18 Al het vorenoverwogene leidt tot de conclusie&#13;
dat de grieven I tot en met VIII geen&#13;
van alle doel kunnen treffen.&#13;
2.19 Ambtshalve overweegt het hof nog het&#13;
volgende:&#13;
a) In het vonnis, waarvan beroep, is ten&#13;
onrechte niet vermeld met ingang van welk&#13;
tijdstip de aanvankelijk overeengekomen&#13;
pachtprijs van ƒ 1.000,– per vier weken is verhoogd&#13;
tot ƒ 1.200,– per vier weken, te weten&#13;
met ingang van mei 1992. Het hof zal zulks&#13;
alsnog doen.&#13;
b) Voorts is het wenselijk dat bij de schriftelijke&#13;
vastlegging tevens wordt vermeld dat deze&#13;
geschiedt onverminderd het bepaalde in artikel&#13;
9, lid 1, van de Pachtwet en de mogelijke&#13;
toepassing van artikel 9, lid 2, van die wet.&#13;
Het hof zal zulks alsnog toevoegen.&#13;
3 Slotsom&#13;
3.1 Het vonnis, waarvan beroep, moet – voorzover&#13;
aan het oordeel van het hof onderworpen&#13;
– worden bekrachtigd behoudens&#13;
voorzover de schriftelijke vastlegging van de&#13;
pachtovereenkomst in geschil is geschied&#13;
“met verplichting voor de veepachtster om&#13;
zorg te dragen voor de mestboekhouding en&#13;
de mestafzet” en met wijziging en aanvulling&#13;
als na te melden.&#13;
3.2 Grooters-Ubas dient als de hoofdzakelijk&#13;
in het ongelijk gestelde partij de in beide&#13;
instanties tussen partijen gevallen proceskosten&#13;
te dragen. Ook grief X is daarom ongegrond.&#13;
4 Beslissing&#13;
Het hof, rechtdoende in hoger beroep:&#13;
bekrachtigt het door de pachtkamer van het&#13;
kantongerecht te Almelo tussen partijen&#13;
gewezen vonnis van 11 november 1998, waarvan&#13;
beroep, voorzover dat aan het oordeel van&#13;
het hof is onderworpen en met dien verstande&#13;
dat:&#13;
– de in het dictum bij de schriftelijke vastlegging&#13;
aan het slot vermelde woorden “met&#13;
verplichting voor de verpachtster om zorg te&#13;
dragen voor de mestboekhouding en de mestafzet”&#13;
vervallen;&#13;
– tussen de woorden “en” en “ƒ 1.200,–” in&#13;
plaats van het woord “nadien” gelezen moet&#13;
worden: “met ingang van mei 1992”;&#13;
– de schriftelijke vastlegging wordt aangevuld&#13;
met de woorden “onverminderd het bepaalde&#13;
in artikel 9, lid 1, van de Pachtwet en de&#13;
mogelijke toepassing van artikel 9, lid 2, van&#13;
die wet”;&#13;
veroordeelt Grooters-Ubas in de in hoger&#13;
beroep tussen partijen gevallen proceskosten,&#13;
aan de zijde van Poorterman B.V. tot heden&#13;
begroot op ƒ 440,– voor verschotten en&#13;
ƒ 4.250,– voor salaris van de procureur.</content><legacyfootnotes/><footnotes><footnote/></footnotes><auteurs/><published>2002-11-01 00:00:00</published><modified>2000-08-29 00:00:00</modified><editiondate>2002-11-01</editiondate><htmlpath>https://denhollander.info/artikel/4658</htmlpath></article>
</articles></edition>