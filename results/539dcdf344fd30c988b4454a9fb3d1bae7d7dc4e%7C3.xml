<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1985</searchword><id>6381</id><udhid>UDH:TvAR/6381</udhid><titel>Boekbespreking: Mr A.H.T. Heisterkamp, Agrarisch grondverkeer</titel><searchwords><searchword>TvAR 4/1985</searchword><searchword>UDH:TvAR/6381</searchword></searchwords><attachments><attachment><name>1985_nr 4_Artikel_Haan.pdf</name><extention>pdf</extention><url>https://denhollander.info/download/6163/ci</url></attachment></attachments><inleiding>1. INLEIDING&#13;
Proefschrift&#13;
Op 22 september 1983 promoveerde in Groningen mr A.H.T. Heisterkamp op een&#13;
proefschrift, gewijd aan de Wet agrarisch grondverkeer (WAG). Beter gezegd, op&#13;
het deel van die wet, dat betrekking heeft op de zgn. landbouwkundige toetsing. De&#13;
WAG bestaat namelijk in feite uit drie delen, te weten naast de landbouwkundige&#13;
toetsing van overeenkomsten tot vervreemding van land — waar ik behalve de eerste&#13;
zes titels ook de in titel IX geregelde koopplicht in het kader van de toetsing toe reken&#13;
- de regeling omtrent het Bureau beheer landbouwgronden (BBL) in titel VII&#13;
en die omtrent het voorkeursrecht van dit bureau in titel VIII. Hiervan is alleen de&#13;
regeling inzake het BBL volledig ingevoerd, met inbegrip van het grondbankstelsel&#13;
van titel X. Voor het overige is men nog niet verder gekomen dan de invoering van&#13;
art. 3, betrekking hebbend op de afbakening van niet-agrarische gebieden bij&#13;
gemeenteraadsbesluit. De landbouwkundige toetsing zal niet eerder worden ingevoerd&#13;
dan wanneer de situatie op de grondmarkt daartoe aanleiding geeft. Ook de&#13;
invoering van het voorkeursrecht laat nog op zich wachten, hoewel toepassing ervan&#13;
in bufferzones, reservaatsgebieden, landinrichtingsgebieden e.d. zich geheel los van&#13;
die toetsing laat denken.</inleiding><content>Opzet&#13;
Heisterkamp beperkt zich dus tot de toetsing en geeft daardoor een wat scheef beeld&#13;
van de onderhavige wet. Maar dat daargelaten, hij heeft een uitstekend proefschrift&#13;
geschreven, dat door zijn opzet goed past in de wat schemerige situatie waarin wij&#13;
met het agrarisch grondverkeer terecht zijn gekomen. Na een uitvoerige behandeling&#13;
van de voorgeschiedenis en totstandkoming van de wet in de eerste vijf hoofdstukken,&#13;
gevolgd door een drietal capita over de landbouwkundige toetsing in&#13;
Zweden, Denemarken en de Bondsrepubliek Duitsland, komt hij in hoofdstuk 9&#13;
weer in algemene zin op de Nederlandse wet terug, echter zonder in te gaan op technische&#13;
details. Hij verklaart dat met de volgende woorden op blz. 201:&#13;
'Bij het voltooien van dit boek was de landbouwkundige toetsing van de Wet&#13;
agrarisch grondverkeer niet in werking gesteld omdat de prijsvorming van landbouwgrond&#13;
tot ingrijpen (nog) geen aanleiding gaf.1 Daarenboven was er sprake&#13;
van een op komst zijnde technische herziening van de wet om aan het licht gekomen&#13;
mankementen te verhelpen. In deze situatie (een 'slapende' wet, waarvan een herziening wordt voorbereid) schept een technische bespreking het risico van een snel&#13;
verlies aan actualiteit, dat zich wellicht ten dele al bij het verschijnen van dit boek&#13;
zou kunnen verwezenlijken. Hierom leek een meer algemene behandeling van de&#13;
wet te verkiezen. De uitkomst van deze algemene blik op de toetsing biedt m.i.&#13;
tevens een zekere rechtvaardiging van een dergelijke aanpak, aangezien die&#13;
uitkomst eerder uitnodigt tot het zoeken naar alternatieven, zoals in hoofdstuk X&#13;
gebeurt, dan tot een nader juridisch-technisch onderzoek.'&#13;
Waarde&#13;
Een wijs besluit ongetwijfeld. Het boek wint er alleen maar door in waarde,&#13;
ook voor de toekomst. De toekomstwaarde wordt vooral bepaald door de&#13;
rechtsvergelijkende beschouwingen van de schrijver en door de alternatieven die hij&#13;
aandraagt voor de landbouwkundige toetsing als prijsbeheersingsinstrument. Want&#13;
in die rol ziet hij deze toetsing niet zitten, zoals vooral blijkt uit zijn reeds&#13;
genoemde negende hoofdstuk. En vandaar dat hij in het slothoofdstuk de kroon op&#13;
het werk zet door niet minder dan twee echte alternatieven te bespreken, het aan de&#13;
politiek overlatend welk daaruit eventueel gekozen moet worden. Beide zijn&#13;
vormen van rechtstreekse prijsbeheersing, maar ik wil de lezer nog even in spanning&#13;
houden, voordat ik deze alternatieven, die m.i. beide reëel zijn, onthul. Zijn voorstellen&#13;
zijn bovendien extra van belang, omdat zij best eens bij de volgende&#13;
kabinetsformatie - wanneer althans de PvdA daaraan actief zou deelnemen - aan&#13;
de orde kunnen komen. Overigens zijn geen van beide alternatieven mijzelf&#13;
vreemd.&#13;
Bespreking&#13;
Ik zal het boek nu verder bespreken aan de hand van schrijvers beschouwingen over&#13;
de voorgeschiedenis en de totstandkoming van de wet, over de landbouwkundige&#13;
toetsing in Zweden, Denemarken en de Bondsrepubliek, alsmede over - wat hij&#13;
noemt — de vraagbeperkende toetsing van de Wet agrarisch grondverkeer met de&#13;
alternatieven daarop.&#13;
2. VOORGESCHIEDENIS&#13;
Problematiek&#13;
In het inleidende hoofdstuk geeft Heisterkamp allereerst een schets van de grondprijsproblematiek&#13;
zoals die sinds de afschaffing van de Wet vervreemding landbouwgronden&#13;
in 1963 is ontstaan, vooral in de periode 1970 tot 1979, toen de prijzen&#13;
tot exhorbitante hoogte stegen. Als voornaamste ongunstige gevolgen worden genoemd&#13;
de financieringsproblemen bij toetreding, bedrijfsvergroting, bedrijfsopvolging&#13;
en uitoefening van het voorkeursrecht van de pachter en voorts de enorme&#13;
afname van het pachtareaal als gevolg van het tweeprijzenstelsel. Met hem ben ik&#13;
van mening, dat de kloof die gaapt tussen de waarde van landbouwgrond vrij van&#13;
pacht enerzijds en in verpachte staat anderzijds de voornaamste oorzaak is van deze&#13;
teruggang. Een teruggang die overigens destijds bij de afschaffing van de prijsbeheersing reeds door tegenstanders als Van Andel en ondergetekende2 is voorspeld.&#13;
Bij de door sommigen veronderstelde voordelen van hoge grondprijzen, wat&#13;
betreft oudedagvoorziening, kredietmogelijkheden en grondmobiliteit, plaatst&#13;
Heisterkamp terecht kritische kanttekeningen (blz. 20 e.v.).&#13;
Mogelijkheden&#13;
De schrijver geeft vervolgens een aantal denkbare mogelijkheden aan om in te spelen&#13;
op ongewenste prijsontwikkelingen resp. met uitschakeling van het marktmechanisme&#13;
en met instandhouding daarvan. Wat de eerste categorie betreft noemt hij:&#13;
a. distributie van gebruiksrechten door de overheid, b. verkoop via het BBL, c. aanwijzing&#13;
van de koper door de grondkamer en d. prijstoetsing. Bij instandhouding&#13;
van het marktmechanisme onderkent hij de mogelijkheden van vraagbeperking,&#13;
aanbodsvergroting en ingrijpen op knelpunten, bij voorbeeld in de vorm van een&#13;
grondbankregeling. In het laatste geval worden de gevolgen van de prijsstijging afgewenteld&#13;
op de gemeenschap. De keuze die in de WAG is gemaakt voor vraagbeperking&#13;
wordt van voorlopige kanttekeningen voorzien. Daarna volgt een verhandeling&#13;
over de opzet van de studie, met name wat de rechtsvergelijkende benadering&#13;
aangaat. De keuze voor Zweden, Denemarken en de Bondsrepubliek Duitsland&#13;
wordt gerechtvaardigd door de ervaring die deze landen hebben met regulering van&#13;
het agrarisch grondverkeer via een landbouwkundige toetsing, ook al strekt die niet&#13;
tot prijsbeheersing als zodanig. In dit opzicht is de Nederlandse regeling geheel&#13;
uniek.&#13;
Historisch overzicht&#13;
Het tweede hoofdstuk behelst een historisch overzicht, beginnend bij de situatie&#13;
vóór 1940 en eindigend bij het einde van de Wet vervreemding landbouwgronden.&#13;
Wat mij persoonlijk altijd het meest intrigeert is, dat het uitgerekend de Groninger&#13;
Maatschappij van Landbouw is geweest, die zich op 10 oktober 1938 heeft uitgesproken&#13;
voor een systeem van goedkeuring van overdrachten van landbouwgronden&#13;
door een commissie van landbouwkundigen en juristen, teneinde de aankoop&#13;
door geldbeleggers en de vorming van buitensporige koopprijzen tegen te gaan. Zodra&#13;
ik in het kader van het Landbouwschap zelfs maar de mogelijkheid opper van&#13;
invoering van de landbouwkundige toetsing, krijg ik van die zijde de liberale wind&#13;
van voren. Overigens volgde enige maanden later (februari 1939) de Gelders-&#13;
Overijsselsche Maatschappij van Landbouw met een rapport van soortgelijke strekking,&#13;
dat door een commissie onder voorzitterschap van prof. dr G. Minderhoud&#13;
was uitgebracht.&#13;
Paradox&#13;
Hoewel de bezettingsmaatregelen van 1940 en 1942 dus bepaald niet uit de lucht&#13;
kwamen vallen, stond juist de landbouwkundige toetsing uit die jaren sterk in het&#13;
teken van de nazi-leuze Boerenland in boerenhand, zodat na de bevrijding alleen de prijsbeheersing via het Vervreemdingsbesluit onroerende zaken werd gehandhaafd.&#13;
Ook hier weer doet zich enigszins een paradox voor, waar in de WAG zo nadrukkelijk&#13;
voor de landbouwkundige toetsing wordt geopteerd. Bij de Wet vervreemding&#13;
landbouwgronden van 1953 waren tenminste nog beide toetsingen aan de orde, zij&#13;
het dat de landbouwkundige toetsing uit die wet nooit veel om het lijf heeft gehad.&#13;
De prijstoetsing echter des te meer. Ik aarzel niet te zeggen, dat dit een zeer effectieve&#13;
maatregel is geweest, niettegenstaande de ontduiking als door Heisterkamp terecht&#13;
aangeduide achillespees (blz. 49).&#13;
Argumenten&#13;
Maar daarmee loop ik al vooruit op zijn volgende hoofdstuk, waarin de argumenten&#13;
van voor- en tegenstanders van het vervallen van de Wet vervreemding landbouwgronden&#13;
in 1963 op een rijtje worden gezet. Voor mij vormt dit vanwege persoonlijke&#13;
betrokkenheid bij deze discussie het meest nostalgische deel van het proefschrift,&#13;
waar ik dan ook niet te lang bij wil stil staan. Als argumenten voor afschaffing worden&#13;
door de auteur besproken de afvloeiing uit de agrarisch sector en de drang tot&#13;
schaalvergroting, de verstarrende werking van de prijsbeheersing en de ontduiking&#13;
ervan. Zij worden door hem sterk gerelativeerd. De hoofdmoot van de argumenten&#13;
bestond uit het wijzen op de tekortkomingen in de bestaande regeling, die men ook&#13;
door verbetering ervan had kunnen trachten op te heffen. De permanente wanverhouding&#13;
tussen vraag en aanbod bij landbouwgrond en de ernstige gevolgen van ontkoppeling&#13;
van pacht- en koopprijzen, die als voornaamste tegenargumenten naar&#13;
voren werden gebracht, hebben zich inderdaad op overtuigende wijze gemanifesteerd.&#13;
Het vierde hoofdstuk betreffende de prijsontwikkeling van landbouwgronden&#13;
na 1962 geeft daarvan een treffend bewijs.&#13;
Prijsontwikkeling&#13;
In enkele jaren tijd trad een verdubbeling op van de prijzen en zelfs een aanmerkelijke&#13;
stijging ten opzichte van het niveau van de zwarte prijzen, voorzover dat tevoren&#13;
bekend was.3 Onmiddellijk brandde dan ook de discussie opnieuw los via preadviezen&#13;
van E.J. Woessink en L.G. Oldenbanning voor de Vereniging voor Agrarisch&#13;
Recht in 1966. Het was alsof het even hielp, want het prijsniveau stabiliseerde&#13;
daarna tot 1970. Vervolgens kwam de explosie met een stijging van 400%, uitmondend&#13;
in de Wet agrarisch grond verkeer van 1981, toen alweer een lichte daling was&#13;
ingezet. Uit het overzicht van oorzaken van de prijsstijgingen, dat Heisterkamp op&#13;
blz. 72 e.v. geeft, blijkt dat sommige min of meer permanent zijn, zoals de drang&#13;
tot schaalvergroting en de vermindering van het aanbod, en andere wat meer&#13;
conjunctuurgebonden, zoals de invloeden van speculanten en beleggers en van overheidsaankopen,&#13;
hoewel de laatste op langere duur bezien ook structureel zijn. Als&#13;
mogelijke oorzaken van de prijsdaling na 1978 noemt Heisterkamp de teruggang in&#13;
de economie, de inkomstendaling in de landbouw, de terughoudenheid bij kredietverschaffers en de hoge rentestand, alsmede een tijdelijk vergroot aanbod door emigratie&#13;
en verwachte prijsdaling. Niettemin begonnen de prijzen in 1983 alweer te&#13;
stijgen.&#13;
3. TOTSTANDKOMING&#13;
Oorsprong&#13;
Men kan het de auteur niet kwalijk nemen, dat hij de precieze oorsprong van de&#13;
landbouwkundige toetsing als instrument tot prijsbeheersing in zijn hoofdstuk 5&#13;
over de totstandkoming van de Wet agrarisch grondverkeer niet weet te traceren.&#13;
Hij moest het hebben van de verkiezingsprogramma's voor 1977, het jaar waarin&#13;
het kabinet-Den Uyl over de grondpolitiek struikelde. De landbouwkundige toetsing&#13;
kwam daarin echter nog niet voor. Die is ontstaan in de fractiecommissie-grondpolitiek&#13;
van het CDA, welke toentertijd onder leiding stond van De Bekker. Als adviseur&#13;
van die commissie was mij al vrij spoedig gebleken, dat een directe koopprijsbeheersing&#13;
op dat moment als maatregel in de eerste lijn onbespreekbaar was. Pas&#13;
in de tweede lijn, namelijk als bleek dat een vraagbeperkende toetsing onvoldoende&#13;
effect zou sorteren, wilde men een meer direct ingrijpen accepteren. Die gedachte&#13;
is later dan ook verder uitgewerkt in het door schrijver op blz. 93 besproken rapport&#13;
Agrarisch grondbeleid.4 Hoewel mijn vertrouwen in de landbouwkundige toetsing&#13;
inderdaad niet zo groot was5, zag ik haar als een eerste opstap naar directe prijsbeheersing&#13;
via een systeem van toewijzing door de grondkamer, waarop ik terugkom.&#13;
Zodoende werd in een notitie voor de genoemde fractiecommissie de landbouwkundige&#13;
toetsing als uitgangspunt voor onderhandeling met de andere partijen&#13;
neergelegd.&#13;
Compromis&#13;
Over het verloop van die onderhandelingen is Heisterkamp uiteraard wel weer volledig&#13;
ingelicht. Het compromis dat er met PvdA en D66 uitkwam, stelde inderdaad&#13;
de landbouwkundige toetsing voorop, maar deze kreeg slechts een beperkte tijd om&#13;
haar effectiviteit te bewijzen (tenminste één jaar na inwerkingtreding van de wet).&#13;
Bij gebleken tekortschieten zou een systeem van toedeling tegen maximumprijs via&#13;
verplichte verkoop aan een SBL-nieuwe stijl als integratie van grondbank en grondkamers&#13;
worden ingevoerd. Toen het CDA later op onderhandelingen met de VVD&#13;
moest overschakelen, bleef alleen de landbouwkundige toetsing over, met slechts in&#13;
het vooruitzicht dat bij voortgaande prijsstijging andere beleidsmaatregelen zouden&#13;
worden 'overwogen'. Op zichzelf kon ik met die voorzichtige slotpassage wel vrede&#13;
hebben, omdat het in de zomer van 1977 gesloten compromis met PvdA en D66&#13;
slecht doordacht was. Om die reden werd in 1979 een rapport uitgebracht met een&#13;
beter alternatief, namelijk toewijzing tegen maximumprijzen via de grondkamer. Totstandkomingsproces&#13;
Heisterkamp geeft verder een gedegen schets van het moeizame totstandkomingsproces&#13;
van de WAG via discussienota's van het Departement van Landbouw en Visserij,&#13;
verdeelde adviezen van het Landbouwschap en de landbouworganisaties en&#13;
eveneens uiteenlopende commentaren uit de wetenschappelijke hoek. Hierbij trachtte&#13;
het onafscheidelijke duo Knipscheer/Veerman voortdurend de ontoereikendheid&#13;
van de landbouwkundige toetsing aan te tonen. Ik heb dat laatste altijd amusant gevonden,&#13;
omdat ik ook zonder onderzoek wel besefte dat die toetsing het zonder verdergaande&#13;
maatregelen niet zou halen. Maar er zijn nu eenmaal zaken die eerst vanwege&#13;
de hardigheid van politieke harten moeten worden uitgeprobeerd. Daar kan&#13;
geen wetenschapper iets aan veranderen. Het was al moeilijk genoeg om de VVD&#13;
gedurende de vier jaar durende voorbereiding van het wetsontwerp op het rechte&#13;
spoor te houden. In verband met de inmiddels ingetreden prijsdaling heb ik in 1980&#13;
zelfs nog even moeten waarschuwen voor het gevaar, dat bij een volgende kabinetsformatie&#13;
de progressieve partijen wel eens verdergaande maatregelen tot stand zouden&#13;
kunnen brengen.6 Ik zou deze waarschuwing nu met het oog op de formatie&#13;
van 1986 willen herhalen.&#13;
Wetsontwerp&#13;
De rest van hoofdstuk 5 wordt gevuld met een schets van het systeem van het op&#13;
14 december 1979 ingediende wetsontwerp 'Vervreemding landbouwgronden', een&#13;
bespreking van de vrijstellingen van de toetsing, de toetsingscriteria, de ontvangst&#13;
in de vakpers, de parlementaire behandeling en een schematische voorstelling van&#13;
de landbouwkundige toetsing op blz. 112. Ik wil de lezer deze uiteenzetting besparen,&#13;
niet omdat zij geen belang zou hebben, maar omdat deze zaken in dit tijdschrift&#13;
voldoende aan de orde zijn geweest en ook, omdat ik graag wat meer ruimte&#13;
voor de rechtsvergelijking en de alternatieven wil reserveren.&#13;
4. RECHTSVERGELIJKING&#13;
Keuze&#13;
Heisterkamp heeft er bijzonder goed aan gedaan dat hij in zijn proefschrift zoveel&#13;
aandacht aan buitenlandse rechtsstelsels heeft geschonken. Als er één functioneel&#13;
vak is, dat van rechtsvergelijking kan leren, is het wel het agrarisch recht, gezien de&#13;
internationale positie die de landbouw nu eenmaal heeft. Schrijver heeft bovendien&#13;
een goede keus gemaakt door Zweden, Denemarken en de Bondsrepubliek met hun&#13;
vergelijkbare landbouwkundige toetsing naar voren te halen. Men vraagt zich alleen&#13;
af, hoe hij zich de Scandinavische talen zo gauw eigen heeft gemaakt.&#13;
Zweden&#13;
Hoe dat zij, het Zweedse stelsel is het meest interessant. Niet zozeer vanwege de vergelijkbaarheid van onze landbouw met die van Zweden. Wat dat betreft zou Denemarken&#13;
eerder in aanmerking komen. Het eerstgenoemde land kent een minder intensieve&#13;
landbouw, met name in het noorden waar de bosbouw overheerst, maar&#13;
waar men niettemin landbouw in stand tracht te houden. Al sinds het begin van de&#13;
eeuw bestaan beperkingen voor de aankoop van landbouwgrond door rechtspersonen,&#13;
met name bosbouwondernemingen.&#13;
Sinds 1945 ook voor natuurlijke personen, niet zijnde landbouwers. De meest recente&#13;
wet is de Jordförvärslag (Grondverwervingswet) van 1979. Naast een verscherping&#13;
van de landbouwkundige toetsing wat betreft de toelating van kopers werd nu&#13;
ook een prijscontrole ingevoerd, zij het globaal van karakter met een eenvoudige&#13;
prijsnorm, gerelateerd aan de opbrengstwaarde. Blijkens aan de auteur verstrekte&#13;
gegevens van de Zweedse Nationale Landbouwraad over de periode juli 1979 - juli&#13;
1981, vermeld op blz. 227 van zijn proefschrift, lijkt de prijscontrole niet geheel zonder&#13;
effect te blijven.7 Interessant is ook de Zweedse Verkavelingswet (Fastighetsbildningslag)&#13;
met de invloedrijke positie welke de landmeter daarin bekleedt. Een&#13;
wet die mij al bekend was uit een Delftse scriptie van ir R. Morrema.&#13;
Denemarken&#13;
Denemarken is een land waar men zich over kan verbazen. Vanaf 1769 is men daar&#13;
van een systeem van groot-grondbezit met louter pacht in 150 jaar tijd overgeschakeld&#13;
op overwegend boereneigendom. Sindsdien heeft men zich met een regulerend&#13;
structuurbeleid praktisch zonder ruilverkaveling weten te behelpen. Sinds&#13;
1967 geschiedt dit in het kader van de Landbrugslov (Grondgebruikswet), waarin&#13;
de handhaving van kadastraal geregistreerde landbouwbedrijven (landbrugsejendomme)&#13;
centraal staat. Door eisen te stellen aan uitoefening, samenvoeging,&#13;
splitsing, verkaveling en verwerving van deze bedrijven tracht men goed geleide, rendabele&#13;
familiebedrijven in stand te houden.&#13;
De landbouwkundige toetsing maakt in deze wet dus deel uit van een groter geheel,&#13;
door Heisterkamp betiteld als een 'veelkoppig monster' (blz. 173). Veelkoppig,&#13;
omdat diverse doeleinden aan de wet ten grondslag liggen (in stand houden van een&#13;
eigengeërfde boerenstand, reguleren van de structuur, matigen van de grondprijzen&#13;
en het uitvoeren van wisselende landbouwpolitieke verlangens, zoals in de huidige&#13;
versie het bevorderen van de veeteelt en het terugbrengen van de gemiddelde leeftijd&#13;
van de landbouwers), en deze wet zich in een ingewikkeld netwerk van voorschriften&#13;
over het platteland uitstrekt. Juist wegens dit laatste - aldus nog steeds Heisterkamp&#13;
- doemt het beeld van een 'monster' op: om te voorkomen, dat men door&#13;
de mazen van het netwerk glipt, is een zeer uitgebreid ambtelijk apparaat noodzakelijk,&#13;
waarbij de ambtenaren zich niet kunnen beperken tot het zitten achter hun bureaus.&#13;
Dit levert een omslachtig geheel op en een - voor een buitenstaander - zeer&#13;
bevoogdend en vergaand overheidsoptreden. Is het wonder - zo vraag ik me af -&#13;
dat de Denen zelf in een rapport van 1979 een grote achterstand van hun landbouw&#13;
ten opzichte van de onze constateren? Bondsrepubliek&#13;
De wetgeving inzake het agrarisch grondverkeer in de Bondsrepubliek Duitsland was&#13;
mij al langer bekend, daar ik er bij de afschaffing van onze Wet vervreemding landbouwgronden&#13;
in dit tijdschrift al de aandacht op heb gevestigd.8 Op 1 januari 1962&#13;
- dus het jaar waarin onze wet ten einde kwam - voerde men in Duitsland namelijk&#13;
juist een nieuwe Grundstückverkehrsgesetz in. Al vanaf 1918 hield dit land zich&#13;
met de landbouwkundige toetsing van vervreemding en verpachting van landbouwgronden&#13;
bezig. Ook nu nog behelst het Landpachtgesetz van 1952 een soortgelijke&#13;
toetsing voor de verpachting als eerstgenoemde wet voor de vervreemding. Deze&#13;
toetsing omvat, behalve het tegengaan van een ongezonde verdeling en een ongewenste&#13;
verkleining of splitsing van de grond, ook een zeer globale prijstoetsing in&#13;
de zin dat de tegenprestatie niet in een grote wanverhouding mag staan tot de waarde&#13;
van de grond. Uit de door Heisterkamp besproken jurisprudentie en literatuur&#13;
blijkt, dat deze normen niet erg veel uitwerking hebben gehad. De financieringsproblemen&#13;
verbonden aan hoge grondprijzen worden in Duitsland vooral via het&#13;
agrarisch erfrecht met zijn toewijzing tegen opbrengst waarde opgelost. Bovendien&#13;
kent dit land naar verhouding weinig pacht en nagenoeg geen pachtprijsbeheersing,&#13;
zodat de problemen verbonden aan het tweeprijzenstelsel zich hier evenmin voordoen.&#13;
De grondprijzen zijn er overigens in doorsnee ook minder hoog.&#13;
5. VRAAGBEPERKENDE TOETSING&#13;
Kritiek&#13;
Zoals gezegd komt Heisterkamp na zijn buitenlandse verkenningen weer in algemene&#13;
zin terug op de vraagbeperkende toetsing van de WAG. Hoewel hij zich onthoudt&#13;
van technische details, is zijn kritiek niet mals. Hij valt over de ingewikkeldheid&#13;
van de wet, die volgens hem ligt aan het verkeerde uitgangspunt. Men kan&#13;
- aldus zijn conclusie op blz. 211 - de landbouwstructuur niet gebruiken als instrument&#13;
van grondprijs beheersing. Vooreerst leidt een dergelijk uitgangspunt&#13;
noodgedwongen tot een uiterst gedetailleerde regeling op centraal niveau, omdat&#13;
men zoveel mogelijk kopers uit de markt moet halen en ontduiking tegengaan. Als&#13;
gevolg daarvan zijn de criteria niet snel te wijzigen en moeilijk vast te leggen. Bovendien&#13;
is reeds nu twijfel aan de vraagbeperkende werking gerezen. De persoonsgebonden&#13;
criteria zijn niet of nauwelijks variabel (opleiding, ervaring, hoofdberoep).&#13;
Prijsbeheersing door middel van variabele bedrijfsgebonden criteria (verkaveling,&#13;
maximum bedrijfsoppervlakte) is volgens schrijver per definitie in strijd met een&#13;
goed structuurbeleid, dat het van consistente doeleinden, stabiliteit en zekerheid&#13;
moet hebben. Bovendien zouden de doeleinden zelfs tegengesteld zijn aan elkaar:&#13;
hoge grondprijzen bevorderen in zijn gedachtengang een goede landbouwstructuur,&#13;
terwijl deze omgekeerd leidt tot hoge grondprijzen. De koper let bij zulke prijzen&#13;
meer op een goede verkaveling en bedrijfsomvang en is ook bereid meer te betalen,&#13;
als daaraan is voldaan. Tegenwerping&#13;
Hoewel ik het wel eens ben met Heisterkamps conclusie dat aan een prijstoetsing&#13;
naast de structuurtoetsing nauwelijks valt te ontkomen, zou ik toch enige tegenwerping&#13;
tegen zijn kritiek willen maken. Ook uit zijn eigen betoog vloeit namelijk voort,&#13;
dat er wel degelijk een verband bestaat tussen landbouwstructuur en prijs. Dit blijkt&#13;
trouwens mede uit de door hem besproken buitenlandse wetten, die toch alle drie in&#13;
meerdere of mindere mate tevens een prijsregulerend effect hebben, ook al is het in&#13;
indirecte zin. In alle gevallen houdt de landbouwkundige toetsing immers, zowel via&#13;
persoons- als via bedrijfsgebonden criteria, een beperking in van de vraag, omdat nu&#13;
eenmaal daardoor kopers van de markt worden geweerd. Hoe strenger die toetsing&#13;
is, hoe sterker - althans theoretisch - het prijsdrukkend effect. De markt heeft&#13;
dan ook twee functies, namelijk allocatie en prijsvorming, die nauw met elkaar zijn&#13;
verbonden. Of eigenlijk is het er maar één, namelijk allocatie tegen een bepaalde&#13;
prijs. Wil men de markt effectief reguleren, dan moet men als overheid derhalve niet&#13;
alleen het prijsmechanisme in handen nemen, doch ook het allocatiemechanisme.&#13;
Fout van de WAG&#13;
De fout van de WAG, die ik gaarne erken, is echter dat zij uitsluitend het allocatiemechanisme&#13;
wil gaan hanteren om de prijs te gaan beheersen. Dat lijkt ook mij,&#13;
evenals Heisterkamp, onvoldoende. Maar daarmee is nog niet gezegd, dat met de&#13;
landbouwkundige toetsing geen stap in de goede richting is gezet. Want ook uit&#13;
landbouwkundig oogpunt zijn de voorgestelde criteria alleszins redelijk. Wij hebben&#13;
grote behoefte aan boeren met een voldoende opleiding en ervaring en ook aan bedrijven&#13;
met een goede verkaveling en omvang. Daarom is het ook niet juist te stellen,&#13;
dat deze normen enkel moeten 'passen' in het structuurbeleid. Integendeel, zij&#13;
maken er deel vanuit, maar zij hebben tevens een functie voor de prijsbeheersing.&#13;
Sterker nog, in mijn gedachtengang zouden de landbouwkundige normen bij invoering&#13;
van een directe prijsbeheersing tevens het kader kunnen vormen voor de toewijzing&#13;
(allocatie) door de grondkamer. En daarmee kom ik op de door Heisterkamp&#13;
in hoofdstuk 10 geschetste alternatieven.&#13;
6. ALTERNATIEVEN&#13;
Uitgangspunt&#13;
Zoals ik in het begin al opmerkte, zorgt de auteur in dit laatste hoofdstuk voor een&#13;
spannend slot. Hij kiest een uitgangspunt in een systeem van rechtstreekse prijsbeheersing,&#13;
eventueel in combinatie met een structuurcontrole, zoals in de praktijk&#13;
vrijwel altijd gebeurt. 'Rechtstreekse prijsbeheersing - aldus Heisterkamp (blz.&#13;
213) - kan men op twee manieren gestalte geven. In de eerste plaats kan men de&#13;
grond voor een beheerste prijs toedelen of distribueren, dat wil zeggen dat de verkoper&#13;
niet in de gelegenheid wordt gesteld om de koper zelf te kiezen; in de tweede&#13;
plaats kan men de door partijen overeengekomen prijs toetsen aan een maximumprijsvoorschrift.&#13;
De band tussen koper en verkoper blijft hier in stand'. Heisterkamp&#13;
onderscheidt dus tussen een toedelingsstelsel en een toetsingsstelsel. Toedeling&#13;
Schrijver begint met een bepaald systeem van toedeling te verwerpen. Het betreft&#13;
dat met dubbele eigendomsoverdracht, welk stelsel de inzet vormde van het&#13;
PvdA/CDA/D66-compromis van 1977. Hierbij kon slechts verkoop plaatsvinden&#13;
aan een SBL-nieuwe stijl, die dan vervolgens zou moeten doorverkopen aan een op&#13;
grond van landbouwkundige normen geselecteerde koper, in beide gevallen tegen&#13;
maximumprijs. Een buitengewoon omslachtig en ook duur systeem, waarbij de&#13;
overheid zware financiële risico's loopt, die bovendien nog volkomen overbodig&#13;
zijn. Heisterkamp kiest dan ook met het CDA-rapport voor een systeem van&#13;
rechtstreekse toedeling door de grondkamer of - zoals hij het noemt - een toedeling&#13;
met enkelvoudige eigendomsoverdracht. In dit geval wordt door de verkoper&#13;
rechtstreeks aan de uiteindelijke koper verkocht, zij het nadat deze door de grondkamer&#13;
is aangewezen uit kandidaten die zich daartoe hebben aangemeld. Heisterkamp&#13;
erkent ook de mogelijkheid om de selectie te doen plaatsvinden aan de hand&#13;
van landbouwkundige toetsingsnormen, zowel persoons- als bedrijfsgebondene. Alleen&#13;
meent hij dat het sluitstuk daarvan moet worden gevonden in een loting tussen&#13;
gelijkwaardige kandidaten. Hoewel hij erkent, dat een dergelijk toedelingsstelsel het&#13;
meest effectief is, acht hij het toch zodanig ingrijpend, dat hij aan de politieke en&#13;
wetstechnische haalbaarheid twijfelt (blz. 222 e.v.).&#13;
Toetsing&#13;
Zijn voorkeur lijkt dan ook uit te gaan naar een systeem van toetsing. Ik zeg: lijkt,&#13;
want de auteur wil de uiteindelijke keuze overlaten aan de politiek (blz. 243 e.v.).&#13;
De voornaamste bezwaren tegen de prijstoetsing denkt hij te kunnen ondervangen&#13;
door uit te gaan van een globale prijsbeoordeling aan de hand van richtlijnen gerelateerd&#13;
aan de opbrengstwaarde, naar Zweeds model en voorts door betere garanties&#13;
te scheppen voor de naleving. Een dergelijk meer flexibel systeem dat zich enkel tegen&#13;
buitensporige prijsvorming richt, is destijds eveneens door mij bepleit.9 Het&#13;
zou trouwens ook voor de pacht een uitkomst kunnen zijn, omdat de huidige gedetailleerde&#13;
pachtprijsbeheersing moeilijk is te handhaven. Wel blijft een dergelijk&#13;
systeem kwetsbaar voor ontduiking. Daarom wil Heisterkamp het aanvullen met&#13;
verscherpte controle en sancties. Als zodanig noemt hij gedwongen verpachting of&#13;
vervreemding door de koper, al dan niet aan het BBL, of gedwongen toedeling via&#13;
de grondkamer. Uiteindelijk blijkt een dergelijke prijstoetsing in de gedachtengang&#13;
van de auteur toch ook te vallen binnen het kader van een landbouwkundige toetsing&#13;
die de ergste druk op de ketel wegneemt door een beperking van het aantal kopers&#13;
(blz. 237). Niettemin blijft het verschil met een toedeling door de grondkamer op&#13;
basis van landbouwkundige normen met als sluitstuk een loting vrij groot.&#13;
7. SLOTOPMERKING&#13;
De auteur heeft een uitstekend proefschrift geschreven onder leiding van zijn promotor prof.mr C.J.H. Brunner en met als coreferent prof.mr G. Heida. Dat hij&#13;
uiteindelijk moeite bleef houden met de keus tussen een toetsings- en een toedelingsstelsel&#13;
neem ik hem niet kwalijk. Die moeite heb ik zelf ook. In ieder geval heeft&#13;
hij materiaal genoeg aangedragen om tot een verantwoorde keus te komen. Want&#13;
dat er op den duur gekozen moet worden, wil men de pacht in ons land nog een redelijke&#13;
kans geven, staat voor mij vast. Het is volstrekt uitgesloten en bovendien in&#13;
hoge mate onwaarachtig te menen, dat men een stringente pachtprijsbeheersing zou&#13;
kunnen handhaven bij vrije grondprijzen. Van tweeën één: of men voert opnieuw&#13;
enigerlei vorm van koopprijsbeheersing in, afgestemd op de pachtprijzen, liefst zo&#13;
globaal mogelijk, of men schaft tevens de pachtprijsbeheersing af. Dat laatste heeft&#13;
vooralsnog mijn voorkeur niet, hoewel het mij heel wat sympathieker voorkomt dan&#13;
het op grote schaal toelaten van zwarte pacht, hetgeen thans - niet eens oogluikend&#13;
- geschiedt. De Pachtwet begint zodoende een aanfluiting te worden. Dat&#13;
is de prijs die men voor het vrije grondverkeer moet betalen. En dan spreek ik nog&#13;
niet eens over de gevolgen van de superheffing10, die m.i. ook beter in het kader&#13;
van een toetsing of toedeling zouden kunnen worden bekeken.</content><legacyfootnotes>1. Vgl. Hand. II 1982/83, p. 883/884 (opmerkingen Minister Braks).&#13;
2. Van Andel, De Pacht 1961, blz. 8 en De Haan, De Pacht 1961, blz. 138.&#13;
3. Enige indicatie gaven de vrije prijzen bij vererving en vervreemding in de familie, die blijkens een in&#13;
1960 gehouden enquête agrarisch erfrecht onder het notariaat, niet al te zeer van de wettelijke afweken;&#13;
zie het rapport Agrarisch Erfrecht van het Landbouwschap, 's-Gravenhage 1960.&#13;
4. Agrarisch grondbeleid, rapport van een commissie van de wetenschappelijke instituten van KVP,&#13;
ARP en CHU, 's-Gravenhage 1979.&#13;
5. Zie De Pacht 1979, blz. 3 e.v.&#13;
6. Stellingen over de wetsontwerpen inzake de grondpolitiek, De Pacht 1980, blz. 243 e.v. Heisterkamp&#13;
signaleert op blz. 100 terecht, dat Elseviers Weekblad op 8 en 15 maart 1980 hiervoor gevoelig bleek.&#13;
7. Van 2615 transacties werden in het eerste jaar 196 niet goedgekeurd wegens te hoge prijs en van 3511&#13;
in het daarop volgende jaar 274.&#13;
8. De Pacht 1961, blz. 130 e.v.&#13;
9. De Pacht 1966, blz. 179 e.v.&#13;
10. Zie daarover G. Heida, Superheffing en grondverkeer, Agrarisch Recht 1984, blz. 483 e.v.</legacyfootnotes><footnotes><footnote/></footnotes><auteurs>Prof mr P. de Haan</auteurs><published>1985-04-01 00:00:00</published><modified>1985-04-01 00:00:00</modified><editiondate>1985-04-01</editiondate><htmlpath>https://denhollander.info/artikel/6381</htmlpath></article>
</articles></edition>