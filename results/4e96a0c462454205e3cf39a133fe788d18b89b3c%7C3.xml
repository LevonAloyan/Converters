<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>8</uitgave><aflevering>8</aflevering><searchword>TvAR 8/1987</searchword><id>6335</id><udhid>UDH:TvAR/6335</udhid><titel>Produktenaansprakelijkheid in de landbouw</titel><searchwords><searchword>TvAR 8/1987</searchword><searchword>UDH:TvAR/6335</searchword></searchwords><attachments><attachment><name>1987_nr 8_Artikel_Snijders.pdf</name><extention>pdf</extention><url>https://denhollander.info/download/6117/ci</url></attachment></attachments><inleiding>1. INLEIDING&#13;
Op 11 september 1986 bood de regering de Tweede Kamer een voorstel van wet aan&#13;
inzake productenaansprakelijkheid.1 Het vaststellen van het voorstel was noodzakelijk,&#13;
gezien de in 1985 gepubliceerde EEG-richtlijn betreffende de aansprakelijkheid&#13;
voor produkten met gebreken.2 De richtlijn verplicht de lidstaten om hun nationale&#13;
wetgevingen uiterlijk 30 juli 1988 aan de geformuleerde kaders aan te passen.&#13;
Aanvankelijk lag het in de bedoeling om de productenaansprakelijkheid in onze&#13;
wetgeving te regelen in het Nieuw BW. De oorspronkelijke ontwerpen bevatten met&#13;
het oog hierop het befaamd geworden art. 6.3.13. In 1976 werd besloten de bepaling&#13;
te schrappen, in afwachting van de Europese ontwikkelingen op het terrein van de&#13;
produktenaansprakelijkheid. Afd. 6.3.3 werd voor de problematiek 'gereserveerd'.&#13;
Over de invoering van Boek 6 Nieuw BW is in ieder geval duidelijk dat deze niet&#13;
voor de zomer van 1988 zal plaatsvinden. Dit heeft tot gevolg gehad dat het op basis&#13;
van de richtlijn ingediende wetsvoorstel de toevoeging behelst van de art. 1407a tot&#13;
en met 1407/ aan het huidig BW. De bepalingen kunnen mettertijd zonder probleem&#13;
in afd. 6.3.3 Nieuw BW worden ingepast.&#13;
In deze bijdrage besteed ik aandacht aan de vraag welke gevolgen het van kracht&#13;
worden van het wetsvoorstel zal hebben voor de agrarische sector. Hierbij maak ik&#13;
onderscheid tussen 'de' landbouw als producent (paragraaf 3) en als potentieel&#13;
slachtoffer (paragraaf 4). Alvorens op de vraag in te gaan geef ik een korte schets&#13;
van de inhoud van het wetsvoorstel.</inleiding><content>2. HET VOORSTEL VAN WET INZAKE PRODUKTENAANSPRAKELIJKHEID&#13;
Voor degenen die de ontwikkelingen op het terrein van de produktenaansprakelijkheid&#13;
in West-Europa gedurende de laatste jaren hebben gevolgd, bevat het Nederlandse&#13;
wetsvoorstel weinig verrassingen. Het bestaat goeddeels uit een vertaling van&#13;
de EEG-richtlijn, waarbij de volgorde van de bepalingen is gewijzigd..De richtlijn&#13;
liet de lidstaten op drie punten uitdrukkelijk een keuze. In het voorstel heeft de regering&#13;
in elk van de punten een beslissing genomen; zij komen in het vervolg van mijn&#13;
betoog aan de orde.&#13;
Je kunt je afvragen waarom de volgorde van de artikelen uit de richtlijn in het&#13;
Nederlandse voorstel is veranderd. De gekozen opzet komt de duidelijkheid naar&#13;
mijn oordeel niet steeds ten goede. Enkele korte bepalingen van de Europese tekst, die ieder een afgerond onderwerp behelsden, hebben plaats gemaakt voor lange artikelen&#13;
welke op meerdere aspecten betrekking hebben. Ik kan mij niet aan de indruk&#13;
onttrekken dat vooral overwegingen van tactische aard een rol hebben gespeeld. De&#13;
richtlijn gaf in met name art. 1 tot en met 6 een beschrijving van de beoogde produktenaansprakelijkheid.&#13;
Pas in art. 7 en 8 kwamen enkele uitzonderingen op c.q. beperkingen&#13;
van de aansprakelijkheid aan de orde. Het lijkt alsof de regering de nieuwe&#13;
regeling voor het bedrijfsleven verteerbaarder heeft willen maken door de inhoud van&#13;
de twee laatstgenoemde bepalingen naar voren te halen.&#13;
De kern van de regeling is neergelegd in de aanhef van art. 1407a eerste lid: "De&#13;
producent is aansprakelijk voor de schade veroorzaakt door een gebrek in zijn produkt&#13;
(...)". Ik zou het begrip produktenaansprakelijkheid uitgaande van deze bepaling&#13;
als volgt willen definiëren: "Produktenaansprakelijkheid is de aansprakelijkheid&#13;
van een producent voor de schade welke is veroorzaakt door een gebrekkig produkt,&#13;
dat door hem in het verkeer werd gebracht". In de overige artikelen gaat het&#13;
er in de eerste plaats om, dat de begrippen uit de aanhef van art. 1407a eerste lid&#13;
worden omschreven.&#13;
In de tekst van de bepaling ontbreken - vergeleken met de tekst van art. 1401&#13;
BW, de huidige basis voor een vordering inzake produktenaansprakelijkheid - de&#13;
woorden schuld en onrechtmatigheid; hiervoor in de plaats komt het element 'gebrek'.&#13;
Art. 4 van de richtlijn bepaalde dat de gelaedeerde de schade, het gebrek en&#13;
het oorzakelijk verband tussen gebrek en schade diende aan te tonen. De Nederlandse&#13;
regering vond dit dermate voor de hand liggend, dat het niet nodig werd bevonden om&#13;
het artikel in het wetsvoorstel over te nemen.&#13;
Het eerste lid van art. 1407c bepaalt dat als produkt worden aangemerkt roerende&#13;
zaken, ook nadat deze een bestanddeel zijn gaan vormen van een andere roerende&#13;
of onroerende zaak, alsmede elektriciteit, zulks met uitzondering van landbouwgrondstoffen&#13;
en produkten van de jacht. Ik kom hier in de volgende paragraaf op&#13;
terug. Het tweede lid definieert het begrip producent. Als zodanig wordt aangemerkt&#13;
de fabrikant van een eindprodukt, de producent van een grondstof of de fabrikant&#13;
van een onderdeel, alsmede een ieder die zich als producent presenteert door&#13;
zijn naam, zijn merk of een ander onderscheidingsteken op het produkt aan te brengen.&#13;
Het derde lid bepaalt dat degene die een produkt met een commercieel doel binnen&#13;
de grenzen van de Europese Gemeenschap brengt, als producent wordt beschouwd.&#13;
Het vierde lid bevat een regeling voor het geval dat de identiteit van de&#13;
producent niet kan worden vastgesteld: elke schakel in de distributieketen wordt beschouwd&#13;
als producent, tenzij hij de benadeelde binnen een redelijke termijn op de&#13;
hoogte stelt van de naam van de producent of van degene die hem het produkt heeft&#13;
geleverd. Indien verschillende personen op grond van art. 1407a eerste lid aansprakelijk&#13;
zijn voor dezelfde schade, is elk hunner voor het geheel aansprakelijk (art.&#13;
Met name het vierde lid van art. 1407c zou in agrarische sferen wel eens een belangrijke&#13;
rol kunnen gaan spelen; in de volgende paragraaf kom ik daarom op deze&#13;
bepaling terug.&#13;
Art. 1407e omschrijft het begrip schade. De bepaling komt aan de orde in paragraaf&#13;
4. Ik volsta op deze plaats met de opmerking dat de richtlijn de lidstaten in art. 16 de keuze liet om de omvang van de aansprakelijkheid uit hoofde van de regeling&#13;
te beperken. De Nederlandse regering heeft van deze mogelijkheid geen gebruik&#13;
gemaakt. Met name de verzekeringsmaatschappijen toonden zich tegenstander van&#13;
het opnemen van een limiet, daar zij de kans aanwezig achtten dat het noemen van&#13;
een maximale schadevergoeding zou leiden tot verhoging van de door de rechter uitgesproken&#13;
veroordelingen.&#13;
Het begrip gebrekkig wordt gedefinieerd in het eerste lid van art. 1407 b: "Een&#13;
produkt is gebrekkig, indien het niet de veiligheid biedt die men daarvan mag verwachten,&#13;
alle omstandigheden in aanmerking genomen". Als voorbeeld van relevante&#13;
omstandigheden noemt de bepaling (a) de presentatie van het produkt, (b) het&#13;
redelijkerwijs te verwachten gebruik van het produkt en (c) het tijdstip waarop het&#13;
produkt in het verkeer werd gebracht. Het tweede lid bepaalt dat een produkt niet&#13;
als gebrekkig mag worden beschouwd uitsluitend omdat nadien een beter produkt&#13;
in het verkeer is gebracht.&#13;
Op de aansprakelijkheid uit hoofde van de regeling bestaat een aantal uitzonderingen,&#13;
neergelegd in art. 1407a eerste lid. Het meest omstreden is de uitzondering&#13;
genoemd onder e: de producent is niet aansprakelijk indien hij bewijst dat het op&#13;
grond van de stand van de wetenschappelijke en technische kennis op het tijdstip&#13;
waarop hij het produkt in het verkeer bracht, onmogelijk was het bestaan van het&#13;
gebrek te ontdekken.3 Het gaat hier om het probleem van het zogenaamde ontwikkelingsrisico.&#13;
Art. 15 van de richtlijn bood de lidstaten de mogelijkheid om het ontwikkelingsrisico,&#13;
in afwijking van art. 7, wel bij de producent te leggen; de uitzondering&#13;
onder e had met andere woorden niet overgenomen hoeven te worden. De Nederlandse&#13;
regering besloot ook van deze mogelijkheid geen gebruik te maken.&#13;
Medeschuld van de benadeelde kan aanleiding geven tot het beperken van de aansprakelijkheid&#13;
(art. 1407a tweede lid); gedragingen van derden kunnen dat niet (derde&#13;
lid). De regeling van de produktenaansprakelijkheid is dwingend recht (art.&#13;
1407g) en doet geen afbreuk aan andere rechten of vorderingen van de benadeelde&#13;
(art. 1407/z). Art. 1407/bevat een regeling inzake verjaring en verval. Art. 1407/ beperkt&#13;
de regres-mogelijkneden van enkele categorieën verzekeraars, zulks in overeenstemming&#13;
met afd. 6.3.5 Nieuw BW.4 3. DE LANDBOUW ALS PRODUCENT; AANSPRAKELIJKHEID VOOR LANDBOUWPRODUKTEN&#13;
Art. 1407c van het wetsvoorstel geeft als gezegd in het eerste lid een omschrijving&#13;
van het begrip produkt: "een roerende zaak, ook nadat deze een bestanddeel is gaan&#13;
vormen van een andere roerende of onroerende zaak, alsmede elektriciteit, zulks&#13;
met uitzondering van landbouwgrondstoffen en produkten van de jacht. Onder&#13;
'landbouwgrondstoffen' worden verstaan produkten van de bodem, van de veefokkerij&#13;
en van de visserij, met uitzondering van produkten die een eerste bewerking&#13;
of verwerking hebben ondergaan". In het navolgende zal ik mij beperken tot een&#13;
commentaar bij de door mij gecursiveerde gedeelten uit de tekst.&#13;
Landbouwgrondstoffen worden pas aangemerkt als produkt in de zin van het&#13;
wetsvoorstel, nadat zij een eerste be- of verwerking hebben ondergaan. Onbewerkte&#13;
c.q. onverwerkte landbouwgrondstoffen duid ik hierna aan als primaire landbouwprodukten.&#13;
5 Voor deze primaire landbouwprodukten bestaat met andere woorden&#13;
geen produktenaansprakelijkheid. De vraag rijst wat een eerste be- of verwerking&#13;
precies is. Wanneer houdt een landbouwprodukt op een primair landbouwprodukt&#13;
te zijn?&#13;
De considerans bij de richtlijn geeft bepaald geen antwoord op de vraag. In de&#13;
tekst ervan komen de woorden 'eerste be- of verwerking' niet voor; in de plaats hiervan&#13;
wordt gesproken over een 'industriële be- of verwerking die tot een gebrek kan&#13;
leiden'. Blijkbaar leefde bij de opstellers de gedachte dat het ene hetzelfde is als het&#13;
andere, hetgeen van weinig begrip getuigt voor de binnen het boerenbedrijf verrichte&#13;
werkzaamheden.&#13;
Het Nederlandse wetsvoorstel geeft eveneens (en mijns inziens terecht) geen opheldering;&#13;
waar de Europese wetgever vraagtekens doet ontstaan, is het niet de taak&#13;
van de nationale wetgever, maar van de Europese rechter om misverstanden uit de&#13;
weg te ruimen. Het ware uit het oogpunt van rechtszekerheid en proces-economie&#13;
uiteraard beter geweest, indien de richtlijn zelf meer duidelijkheid had verschaft.6&#13;
De opstellers van de richtlijn moeten bij de woorden 'eerste be- of verwerking'&#13;
hebben gedacht aan handelingen welke na de oogst c.q. de slacht zijn verricht. De&#13;
uitsluiting van primaire landbouwprodukten zou anders elke inhoud ontberen. Dit&#13;
betekent dat noch het op het veld met een bestrijdingsmiddel bespuiten van een gewas,&#13;
noch het met hormonen inspuiten van een kalf op zichzelf aanleiding kan geven&#13;
tot produktenaansprakelijkheid van de boer/producent. Het na het rooien behandelen&#13;
van aardappelen met een anti-spruitmiddel zou dat wel kunnen.&#13;
Indien we voor de uitleg van de richtlijn enig belang moeten hechten aan de tekst&#13;
van de considerans - een bevestigend standpunt lijkt mij op zijn plaats - rijst in&#13;
het laatste voorbeeld wel de vraag of de bedoelde handeling als een industriële kan worden aangemerkt. Ik neig ertoe om het woord industriële als een slip of the pen&#13;
te beschouwen en het ofwel geheel buiten beschouwing te laten, ofwel zeer ruim te&#13;
interpreteren. Een ander standpunt leidt tot onaanvaardbare consequenties. De mechanisch&#13;
gepelde garnaal zou als produkt kunnen worden aangemerkt; de thuis gepelde&#13;
zou dat niet kunnen. En dat terwijl wij de lessen van het thuis pellen hebben&#13;
geleerd; het is niet voor niets dat stappen worden gezet om deze als onhygiënisch&#13;
beschouwde methode door een industriële te vervangen. De Oostenrijkse wijnboer&#13;
die achter in een schuurtje nog met blote voeten in de druiven trappelt, zou aan&#13;
elke aansprakelijkheid kunnen ontkomen zolang hij de methyl-alcohol maar met&#13;
een theelepeltje blijft toevoegen.&#13;
Richtlijn en wetsontwerp bevattten wel een ander criterium op grond waarvan&#13;
bepaalde producenten aan aansprakelijkheid kunnen ontkomen. Er bestaat geen&#13;
aansprakelijkheid voor schaden welke zonder econimisch oogmerk zijn&#13;
vervaardigd of verspreid. De ambachtelijke timmerman maakt zijn produkten&#13;
niet in een industrieel proces; mijns inziens kan hij desondanks op basis van de&#13;
komende wetgeving worden aangesproken. Dit ligt anders voor de doe-het-zelver&#13;
die af en toe een ander met zijn produkten verblijdt. De uitzondering vloeit noch&#13;
voort uit art. 1407c eerste lid, noch uit de considerans bij de richtlijn, maar uit art.&#13;
1407a eerste lid onder c.&#13;
Hoe moet men de passage in de considerans begrijpen, dat het moet gaan om een&#13;
be- of verwerking 'die tot een gebrek kan leiden'? Hebben deze woorden zelfstandige&#13;
betekenis? De passage lijkt veel op een overweging van het Duitse&#13;
Oberlandesge-richt Hamm in een van 1972 daterende uitspraak.7 Eiser had ten&#13;
behoeve van zijn tuinbouwbedrijf uit turf geperste bloempotjes gebruikt, welke&#13;
waren vervaardigd door gedaagde. De turf was gewonnen van een perceel dat&#13;
een jaar tevoren in opdracht van gedaagde met een bestrijdingsmiddel was&#13;
bespoten. Eiser had onder meer net opgekomen augurken in de potjes geplant; de&#13;
plantjes vertoonden na enkele weken wortelbeschadigingen, terwijl zij in hun groei&#13;
waren geremd. Hij eiste vergoeding van de geleden schade, begroot op ruim 23&#13;
000 DM.&#13;
Onderzoek van de potjes wees uit dat de gebruikte turf geen aantoonbare residuen&#13;
van het toegepaste bestrijdingsmiddel bevatte. Desondanks was de turf volgens de&#13;
rechter - alleen al gezien de voorgevallen schade en het ontbreken van een andere&#13;
aanwijsbare oorzaak - zonder twijfel gebrekkig. Dit kon echter niet tot aansprakelijkheid&#13;
leiden. De turf had in het bedrijf van gedaagde weliswaar enkele&#13;
bewerkingen ondergaan, maar deze "Bearbeitung des Torfes beschränkt sich ( . . . )&#13;
auf rein mechanische Vorgange, bei denen sich ersichtlich Gefahrenquellen nicht&#13;
ergeben". Het vonnis van het Landgericht, waarin gedaagde tot het betalen van&#13;
schadevergoe- ding was veroordeeld, werd om die reden vernietigd.&#13;
Interpretatie van de considerans volgens de uitspraak van de Duitse rechter brengt&#13;
met zich mee dat niet elke eerste be- of verwerking aansprakelijkheid tot gevolg&#13;
kan hebben. Een zuiver mechanische behandeling (bijvoorbeeld hakken, malen,&#13;
drogen en verpakken van turf) kan niet tot gebreken leiden; onverklaarbare&#13;
gebreken in een produkt dat een eerste be- of verwerking heeft ondergaan, komen in deze interpretatie&#13;
voor rekening van de benadeelde, ook indien vaststaat dat zij de geclaimde schade&#13;
hebben veroorzaakt.&#13;
Terugkerend naar de aardappelen, zou ik er voor willen pleiten om de antispruitbehandeling&#13;
als eerste be- of verwerking te beschouwen, indien blijkt dat deze&#13;
heeft geleid, althans had kunnen leiden, tot het gebrek dat de schade waarvan vergoeding&#13;
wordt gevorderd, heeft veroorzaakt. Hetzelfde dient mijns inziens te gelden&#13;
voor bijvoorbeeld het invriezen en doorstralen van voedingsmiddelen.&#13;
Art. 15 eerste lid onder a van de richtlijn bood de individuele lidstaten de gelegenheid&#13;
om de uitsluiting van primaire landbbuwprodukten niet over te nemen. Ook&#13;
deze derde mogelijkheid tot afwijking laat de regering in het wetsvoorstel ongebruikt.&#13;
Het besluit is opvallend, daar de regering hier ingaat tegen het in 1980 uitgebrachte&#13;
SER-advies.8 Welke argumenten pleiten er voor de uitsluiting?&#13;
De memorie van toelichting bij het wetsvoorstel geeft geen enkel (inhoudelijk) argument.&#13;
Bladzijde 5 vermeldt slechts dat het nog onzeker is of andere lidstaten van&#13;
hun bevoegdheid tot afwijking gebruik zullen maken. Nederland heeft de uitsluiting&#13;
daarom overgenomen 'mede met het oog op internationale concurrentieverhoudingen'.&#13;
Als alle lidstaten zo reageren zal het eerste lid onder a van art. 15 voor altijd&#13;
een dode letter blijven. Mijns inziens zou bezorgdheid over de internationale concurrentieverhoudingen&#13;
geen aanleiding mogen geven tot afwachten, maar behoren te&#13;
leiden tot het openen van overleg met de belangrijkste handelspartners.&#13;
Een argument voor uitsluiting zou kunnen zijn dat landbouwprodukten tot hun&#13;
eerste be- of verwerking in feite natuurprodukten zijn. De landbouw schept slechts&#13;
randvoorwaarden voor het optimale verloop van een natuurlijk proces. Indien de&#13;
natuur gebrekkige vruchten afwerpt, kun je de boer toch niet voor de gevolgen hiervan&#13;
aansprakelijk stellen? Het argument overtuigt niet. Kroppen sla rollen niet van&#13;
de lopende band; wat dat betreft is het allemaal nog niet zo erg gesteld als de Franse&#13;
cineast Louis de Funès ons enkele jaren geleden wilde doen geloven. Toch gaat het&#13;
mij te ver om witlof, Jonagolds, mestvarkens en dikbillen als louter resultaat van&#13;
de schepping te beschouwen. Binnen de hedendaagse landbouw is sprake van sterk&#13;
gereguleerde en met de meest uiteenlopende hulpmiddelen beïnvloede processen,&#13;
welke nauwelijks meer als natuurlijk kunnen worden gekenschetst.9&#13;
Misschien zou als argument kunnen gelden dat je het gemiddelde landbouwbedrijf&#13;
niet kunt opzadelen met een zware aansprakelijkheid als in de regeling wordt voorzien?&#13;
Tegen een dergelijk standpunt kunnen twee argumenten worden ingebracht.&#13;
In de eerste plaats kan elke boer (en zal elke verstandige boer) zich tegen zijn bedrijfsaansprakelijkheid&#13;
verzekeren. Het is niet duidelijk waarom we niet van hem&#13;
zouden mogen verwachten wat we van elke andersoortige ondernemer normaal vinden. In de tweede plaats - en dat is een fundamenteler tegenargument - richt de produktenaansprakelijkheid&#13;
zich logischerwijze zelden tegen de boer en bijna steeds tegen&#13;
een latere schakel in de distributieketen. Het is niet gebruikelijk dat een akkerbouwer&#13;
zijn kroppen andijvie voorziet van een visitekaartje. Mocht een anonieme&#13;
krop als gevolg van een gebrek schade veroorzaken, dan kan de benadeelde volgens&#13;
het vierde lid van art. 1407c vergoeding vorderen van zijn verkoper. Deze kan aan&#13;
aansprakelijkheid ontkomen door het noemen van zijn voorschakel. Zo kan men&#13;
steeds verder terugkeren naar het begin van de distributieketen.&#13;
De kans dat men ooit bij de oorspronkelijke teler terechtkomt, acht ik niet erg&#13;
groot. In theorie is het denkbaar dat men zijn identiteit aan de hand van veilingnummers&#13;
op groente- en fruitkistjes kan vaststellen. In de praktijk zie ik hierbij echter&#13;
grote problemen. Eventuele ziekteverschijnselen zullen zich pas enige tijd na de aankoop&#13;
van het produkt openbaren. Vervolgens zal het weer even duren voordat het&#13;
causaal verband tussen de verschijnselen en het produkt is gelegd. Wie weet er dan&#13;
nog uit welk kistje het precies kwam? Daarbij komt dat er in de winkel een vermenging&#13;
van partijen kan hebben plaatsgevonden, bijvoorbeeld omdat de verkoper in&#13;
verband met het uiterlijk van zijn bedrijf de restanten uit het ene kistje boven op het&#13;
andere heeft gelegd.10&#13;
De uitsluiting van primaire landbouwprodukten beschermt zo gezien niet zozeer&#13;
de boer in het veld, als wel de groenteboer op de hoek. Op zichzelf steekt daar natuurlijk&#13;
geen kwaad in. Maar ook de groenteboer kan zich verzekeren en heeft wat&#13;
dat betreft aan bijzondere bescherming geen behoefte.&#13;
We komen hiermee op een argument dat naar aanleiding van het oorspronkelijke&#13;
voorstel voor de richtlijn ter sprake komt op bladzijde 20 van het eerdergenoemde&#13;
SER-advies. De regeling van art. 1407c vierde lid heeft als bezwaar dat er dubbele&#13;
verzekeringen worden afgesloten, hetgeen de kostprijs van primaire landbouwprodukten&#13;
ongunstig beïnvloedt. De SER verwerpt het argument door erop te wijzen&#13;
dat de extra-kostenfactor hier geen grotere rol speelt dan bij andere grondstoffen,&#13;
daar de bedrijven in de agrarische sector reeds, even goed als andere produktie- en&#13;
handelsbedrijven, aansprakelijkheidsverzekeringen plegen af te sluiten. 'Uit informaties&#13;
van de verzekeringsbranche is voorts gebleken, dat van invoering van risicoaansprakelijkheid&#13;
voor de voortbrengers van en handelaren in onverwerkte produkten&#13;
geen grote problemen ten aanzien van de verzekerbaarheid mogen worden verwacht',&#13;
aldus het advies. In zijn algemeenheid lijkt er geen reden tot ongerustheid&#13;
te zijn over de mogelijkheid om de komende produktenaansprakelijkheid te verzekeren.&#13;
11&#13;
Het is denkbaar dat een gebrek in een primair landbouwprodukt is ontstaan als&#13;
gevolg van het feit dat de bodem waarop het is geteeld door een derde is verontreinigd. Vormt deze mogelijkheid een argument voor uitsluiting? Ook deze vraag&#13;
wordt door de SER in ontkennende zin beantwoord. Eventuele gedragingen van derden&#13;
vormen gezien het laatste lid van art. 1407a juist geen grond voor disculpatie.&#13;
Waarom zou dit binnen de landbouw anders moeten liggen dan daarbuiten?&#13;
Intussen is er een aantal zelfstandige argumenten in te brengen tegen de uitsluiting&#13;
van primaire landbouwprodukten. De EEG-richtlijn beoogde blijkens de considerans&#13;
in de eerste plaats de positie van de consument/benadeelde te verbeteren. De&#13;
vraag rijst dan waarom het slachtoffer van (onjuist bespoten) verse peukjes minder&#13;
bescherming verdient dan het slachtoffer van een blik (onjuist geconverseerde) doperwtjes.&#13;
Primaire landbouwprodukten zullen zelden aanleiding geven tot schade.&#13;
Maar als er zich nu toch eens een ongeval voordoet - ik denk bijvoorbeeld aan de&#13;
garnalenaffaire van begin 1984 - behoort het slachtoffer ervan mijns inziens evenzeer&#13;
over bruikbare instrumenten te beschikken om zijn schade te verhalen. Art.&#13;
1401 BW blijkt tekort te schieten; de art. 1407o en volgende zouden in de lacune&#13;
moeten voorzien.&#13;
Boven toonde ik reeds aan dat de uitsluiting leidt tot vele interpretatieproblemen.&#13;
Zij vormt een aanknopingspunt voor het vertragen van eventuele procedures, waarmee&#13;
in feite niemand is gediend. De uitsluiting dient niet het belang van de benadeelde&#13;
en blijkt bij nader inzien ook niet echt in het belang te zijn van degene die men er&#13;
waarschijnlijk mee heeft willen beschermen: de individuele boer. Zij kan daarom&#13;
beter achterwege blijven!&#13;
4. DE LANDBOUW ALS POTENTIEEL SLACHTOFFER; SCHADE&#13;
De landbouw brengt niet alleen produkten voort, maar gebruikt ook produkten.&#13;
Zij is in die zin niet alleen producent, doch tevens potentieel slachtoffer. Het gebruik&#13;
van een gebrekkig bestrijdingsmiddel kan letsel van consumenten tot gevolg&#13;
hebben, maar kan eveneens leiden tot letsel aan de kant van de gebruiker of tot het&#13;
verloren gaan van zijn oogst. Een gebrekkige melkinstallatie zou de oorzaak kunnen&#13;
zijn van mastitis, met alle gevolgen voor de melkopbrengst vandien. Het uitvallen&#13;
van de computergestuurde klimaatbeheersing kan desastreuse consequenties hebben.&#13;
Wat heeft het wetsvoorstel de boer/benadeelde te bieden? Het antwoord ligt&#13;
besloten in de definitie van het begrip schade, neergelegd in art. 1407e. Op grond&#13;
van de bepaling komt schade door dood of lichamelijk letsel altijd voor vergoeding&#13;
uit hoofde van de regeling in aanmerking. Van zaakschade kan daarentegen slechts&#13;
vergoeding worden gevorderd voor zover de beschadigde zaak 'gewoonlijk voor gebruik&#13;
of verbruik in de privésfeer is bestemd en door de benadeelde ook hoofdzakelijk&#13;
in de privésfeer is gebruikt of verbruikt'. De regeling inzake letselschade behoeft geen&#13;
nadere bespreking. Bij de zaakschade zal ik kort stilstaan.&#13;
Art. 1407e heeft in feite tot gevolg dat zaakschade, geleden tijdens het uitoefenen&#13;
van werkzaamheden in het kader van een landbouwbedrijf, slechts bij hoge uitzondering&#13;
voor vergoeding in aanmerking komt. Ik kan slechts twee voorbeelden bedenken. De veehouder die op zondag voor het middageten nog even in zijn driedelig&#13;
kostuum door de stal loopt en met olie wordt besmeurd bij het starten van een ventilator&#13;
kan de schade aan zijn pak, gesteld dat de ventilator gebrekkig was, op de producent&#13;
ervan verhalen. Het moet dan wel een heel kostbaar kostuum zijn, want&#13;
schade kleiner dan 500 ECU (= ƒ 1263,85) komt niet voor vergoeding in aanmerking.&#13;
Schaden aan veestapel, gewassen of bedrijfsgebouwen kunnen in beginsel niet op&#13;
basis van de voorgestelde regeling worden verhaald. Het zijn namelijk zaken welke&#13;
normaal gesproken niet voor gebruik of verbruik in de privésfeer (van de eigenaar&#13;
van het landbouwbedrijf) zijn bestemd. Een uitzondering geldt wellicht - en dat&#13;
is mijn tweede voorbeeld - voor schade aan de eigen moestuin en aan de kippenvoor-&#13;
eigen-gebruik. Gezien de genoemde drempelfranchise van ruim ƒ 1250 moet&#13;
het over een hele grote moestuin of heel veel kippen gaan.&#13;
De conclusie van deze paragraaf luidt dat de landbouw als potentieel slachtoffer&#13;
weinig van de regeling heeft te verwachten. Uiteraard, het is belangrijk dat vergoeding&#13;
van letselschade kan worden gevorderd. Maar ik neem aan dat zij die werkzaam&#13;
zijn in het landbouwbedrijf, ook op dit terrein de noodzakelijke verzekeringen&#13;
hebben afgesloten.12 De winst zit hem wat dat betreft vooral in de mogelijkheid tot&#13;
het verhaal van niet verzekerde immateriële schade.&#13;
Meer indruk maakt de onmogelijkheid om door gebrekkige produkten veroorzaakte&#13;
schade aan dieren, planten en gebouwen te verhalen. Met name voor de eerste&#13;
twee schadetypen blijken boeren zich niet steeds te verzekeren. Voor wat betreft dergelijke&#13;
schade blijven zij voorlopig aangewezen op art. 1401 BW. Invoering van&#13;
Boek 6 Nieuw BW zal het leed van de daarmee gepaard gaande bewijsmoeilijkneden,&#13;
gezien de formulering van het derde lid van art. 6.3.1.1, wellicht enigszins kunnen&#13;
verzachten.&#13;
Het is intussen niet ondenkbaar dat bepaalde artikelen uit het wetsvoorstel een zekere&#13;
uitstraling naar andere gedeelten van het BW zullen hebben. Ik denk dan bijvoorbeeld&#13;
aan de omschrijving van het begrip gebrekkig. Het is niet uitgesloten dat&#13;
deze in een geval van produktenaansprakelijkheid ook bij de interpretatie van art.&#13;
1401 (c.q. 6.3.1.1 e.v.) een rol zal spelen.&#13;
5. DE GEVOLGEN VAN DE NIEUWE REGELGEVING VOOR DE AGRARISCHE SECTOR&#13;
De komende wetgeving inzake produktenaansprakelijkheid zal gezien het voorgaande&#13;
geen ingrijpende gevolgen hebben voor de agrarische sector. Enerzijds heeft de&#13;
landbouw weinig van de regeling te vrezen, anderzijds heeft de regeling de boer die&#13;
het slachtoffer is van een gebrekkig produkt, weinig te bieden.&#13;
Dat de landbouw weinig te vrezen heeft, heeft enkele oorzaken van algemene&#13;
aard. In de eerste plaats dient de benadeelde het bewijs te leveren van schade, gebrek en causaliteit. Met name de laatste twee begrippen zullen door de (Europese) rechter&#13;
moeten worden ingevuld. Het is daarbij de vraag of er in de toekomst een rol is weg&#13;
gelegd voor vermoedens van gebrekkigheid en causaliteit, bijvoorbeeld wanneer de&#13;
boer/producent bepaalde veiligheidseisen heeft overtreden.13 Naarmate de aan het&#13;
bewijs gestelde eisen zwaarder zijn, neemt het effect van de regeling af. In de tweede&#13;
plaats heeft de beperking van de mogelijkheid tot regres door verzekeraars logischerwijs&#13;
tot gevolg dat de kans geringer is om met een schadeclaim te worden geconfronteerd.&#13;
Maar in het bijzonder de landbouw heeft weinig te vrezen als gevolg van de uitsluiting&#13;
van primaire landbouwprodukten in het eerste lid van art. 1407c. De structuur&#13;
van de regeling (en met name van art. 1407c tweede t/m vierde lid) brengt met&#13;
zich mee dat de gevolgen voor de boer/producent ook zonder deze uitsluiting beperkt&#13;
zouden zijn. Ik ben van mening dat de uitsluiting alsnog uit het Nederlandse&#13;
wetsvoorstel dient te verdwijnen. Het is niet duidelijk waarom de Nederlandse regering&#13;
zich op het standpunt stelt dat de uitsluiting in de wetgeving moet worden overgenomen.&#13;
De memorie van toelichting schiet op dit punt ernstig tekort. De tekst ervan&#13;
wekt de indruk dat de opstellers van het ontwerp de landbouw een plezier hebben&#13;
willen doen, maar dat het hen aan werkelijke argumenten hiervoor heeft ontbroken.&#13;
De regeling heeft de boer/benadeelde weinig te bieden, omdat in de professionele&#13;
sfeer geleden zaakschade niet voor vergoeding uit hoofde van de voorgestelde art.&#13;
1407a e.v. in aanmerking komt.</content><legacyfootnotes>1. Kamerstukken 1985-1986, 19636, nrs. 1-2.&#13;
2. PbEG 1985, nr. L 210, blz. 29-33 (85/374/EEG).&#13;
3. De bewijslast verdeling vloeit voort uit art. 7 van de richtlijn, maar is niet uitdrukkelijk in de tekst van&#13;
het Nederlandse voorstel overgenomen. Als onderdeel van het Nieuw BW zou de tekst van art. 1407a&#13;
eerste lid gezien het systeem van de Boeken 3, 5 en 6 te verdedigen zijn; uitgangspunt is daar, dat degene&#13;
in wiens belang een uitzondering is opgenomen, de bewijslast draagt dat aan de voorwaarden is voldaan.&#13;
Als onderdeel van het huidig BW vertoont de bepaling op dit punt een omissie.&#13;
4. Zie voor een uitvoerige beschrijving van de inhoud van richtlijn en wetsvoorstel: Storm, Een gebrekkig&#13;
produkt, TV VS 1985, blz. 241-246; Duintjer Tebbens, De Europese richtlijn produktaansprakelijkheid,&#13;
NJB 1986, blz. 369-374; Van Wassenaer van Catwijck, Produktenaansprakelijkheid in Europees ver&#13;
band, Zwolle 1986; Van Zant, Risico-aansprakeiijkheid als etiket, schuldaansprakelijkheid in de prak&#13;
tijk?, Advocatenblad 1987, blz. 101-109; Snijders, Produktveiligheid en aansprakelijkheid, Deventer&#13;
1987, blz. 158-174 en 210-219.&#13;
5. Ik onderschrijf het standpunt van Van Wassenaer (blz. 30-31 en 36), dat het juister is om te spreken&#13;
van primaire landbouwprodukten dan van landbouwgrondstoffen, al was het alleen maar omdat we het&#13;
nu eenmaal over een prodwArtenaansprakelijkheid hebben.&#13;
6. Dit is overigens niet het enige punt waar de tekst van de richtlijn tekortschiet. Minstens even ernstig&#13;
is het feit dat de regeling niet bepaalt op welk moment een produkt 'in het verkeer wordt gebracht'; zie&#13;
Van Wassenaer, t.a.p. blz. 68 en Snijders t.a.p., blz. 165-166.&#13;
7. OLG Hamm, 23 oktober 1972, Agrarrecht 1973, blz. 51-53, met noot van Friedhelm Kieserling.&#13;
8. SER, Advies Produktenaansprakelijkheid, Publikatie nr. 4, 18 januari 1980; zie met name blz. 19-21.&#13;
9. Vergelijk in dit verband de eerdergenoemde uitspraak van het Oberlandesgericht Hamm; Barnstedt,&#13;
Die Produzentenhaftung im Agrarbereich, Agrarrecht 1981, blz. 331-334; Schmidt-Salzer/Hollmann,&#13;
Kommentar EG-Richtlinie Produkthaftung, Band I: Deutschland, Heidelberg 1986, blz. 294.&#13;
10. De regeling zou tot gevolg kunnen hebben dat men in geval van produkten die regelmatig gebreken&#13;
blijken te vertonen, overgaat tot het administreren van de totale doorlopen keten. Het lijkt mij een kost&#13;
baar, maar bepaald niet ongunstig gevolg.&#13;
11. Zie bijvoorbeeld Kloos, Produktenaansprakelijkheid, nationaal en internationaal: verzekering nu en&#13;
in de toekomst, Kluwerseminar 15 april 1986, syllabus, blz. 6. In dezelfde zin Scholtens in zijn syllabus&#13;
Het verzekeren van produktenaansprakelijkheid, t.b.v. het symposium Produktveiligheid in de le&#13;
vensmiddelenbranche, Europese Vereniging voor Levensmiddelenrecht, sektie Benelux, 24 april 1987,&#13;
nr. 23.&#13;
12. De ziektenkosten- en sociale verzekeraar kunnen geen regres nemen volgens de regels van art. 1407a&#13;
e.v.; zie art. 1407/.&#13;
13. Snijders, t.a.p., blz. 214-216.</legacyfootnotes><footnotes><footnote/></footnotes><auteurs>Mr G.M.F. Snijders</auteurs><published>1987-08-01 00:00:00</published><modified>1987-08-01 00:00:00</modified><editiondate>1987-08-01</editiondate><htmlpath>https://denhollander.info/artikel/6335</htmlpath></article>
</articles></edition>