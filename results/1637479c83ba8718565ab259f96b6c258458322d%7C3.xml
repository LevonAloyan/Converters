<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2004</searchword><id>3502</id><udhid>UDH:TvAR/3502</udhid><titel>Het (nood)lot van de dieren</titel><searchwords><searchword>TvAR 1/2004</searchword><searchword>UDH:TvAR/3502</searchword></searchwords><attachments><attachment><name>2004_nr 1_Artikel_Bordes.pdf</name><extention>pdf</extention><url>https://denhollander.info/download/3505/ci</url></attachment></attachments><inleiding>Eind juni 2003 schreef minister Veerman van Landbouw, Natuur en Voedselkwaliteit (LNV) een brief aan de Tweede Kamer, waarin hij de aanzet geeft tot een breed maatschappelijk debat over de toekomst van de intensieve veehouderij in Nederland. De recente uitbraken van varkenspest, mond- en klauwzeer en vogelpest vormen de aanleiding voor deze discussie. Het streven is dat er eind 2003 een duidelijke visie op tafel ligt, op grond waarvan de minister concrete maatregelen kan voorstellen en afspraken kan maken met de betrokken partijen.</inleiding><content>De minister noemt in zijn brief de belangrijkste problemen waarmee de sector geconfronteerd wordt. Deze liggen op het terrein van economische duurzaamheid (zwakke concurrentiepositie, hoge maatschappelijke kosten), ecologische duurzaamheid (milieubelasting door het mestoverschot is één van de grootste kostenposten; inpassing in de omgeving) en sociale duurzaamheid (ontwrichtend effect van dierziekten op ondernemers, schade aan het imago van de veehouderij).&#13;
&#13;
Burgers spelen, volgens de minister, een centrale rol in het debat. Hoewel burgers steeds negatiever tegen de huidige intensieve veehouderij aankijken, zouden zij daaruit geen consequenties trekken voor hun gedrag als consument. In een interview in Trouw (11 september 2003) wordt duidelijk dat de minister de strijd wil aanbinden met het inconsequente koopgedrag van de consument. Daarnaast stelt de minister voor dat de sector als geheel in het vervolg financieel verantwoordelijk zal zijn voor crises in de veehouderij. Verder laat Veerman weten dat hij vindt dat er veel meer aandacht voor dierenwelzijn moet zijn (overigens reserveert de minister in de begroting voor het komende jaar daarvoor niet meer dan 1%).&#13;
	Hoe dit beleid voor dierenwelzijn definitief vorm krijgt is, volgens de minister, afhankelijk van de uitkomsten van het maatschappelijk debat over de intensieve veehouderij.&#13;
	De minister stelt voor dat de overheid de regelgeving tot een minimum zal beperken en hij geeft daar als reden voor dat in de laatste decennia gebleken is dat noch regelgeving noch handhaving enig effect hebben gehad op de omgang van mensen met dieren. De bijdrage van de overheid zal bestaan uit het aanleveren van een samenhangende visie op de problematiek en een voorstel tot verdeling van de totale maatschappelijk kosten, die gedragen moeten worden door de sector en de consument.&#13;
&#13;
Het komt ons vreemd voor dat de minister de verantwoordelijkheid voor de zorg voor het welzijn van dieren weer over wil laten aan de consument en de sector, terwijl de overheid zich vanaf de jaren tachtig van de vorige eeuw beijverd heeft om regels op te stellen ter bescherming van het dierenwelzijn - juist omdat het duidelijk was dat de consument en de sector hun verantwoordelijkheid ten aanzien van het dierenwelzijn niet namen. Het beschermen van de zwakkeren (of dat nu mensen of dieren zijn) is bij uitstek een taak van de overheid.&#13;
	In 1981 heeft de overheid een nota gepubliceerd, waarin de erkenning van de intrinsieke waarde van het dier speerpunt werd van het overheidsbeleid ten aanzien van dieren. In 1992 is de Gezondheids- en welzijnswet voor dieren in werking getreden. In deze wet is onder druk van dierenbeschermingsorganisaties een geheel hoofdstuk opgenomen over de zorg voor het welzijn van dieren. Diverse artikelen van deze wet zijn op basis van onze verplichtingen als lidstaat van de EG nader ingevuld volgens bindende normen, geformuleerd in Europese richtlijnen.&#13;
	Er bestaat in Nederland een nagenoeg volledig pakket van regelgeving om het dierenwelzijn  te beschermen. Of de mate van bescherming voldoende is om een aanvaardbaar welzijn te garanderen, is een vraag, waarover de meningen uiteenlopen. &#13;
&#13;
Naar onze mening is het in elk geval geen goed idee als de overheid juist nu de veehouderij aan zijn lot overlaat. Als wij in Nederland de intensieve veehouderij willen behouden, moet deze grondig herzien en aangepast worden aan eisen van welzijn voor dieren en bescherming van het milieu.&#13;
	Daarbij dient de overheid  regulerend op te treden. Het probleem dat de huidige regelgeving een onoverzichtelijke massa is geworden, waar geen minister, veehouder of handhavingsambtenaar nog raad mee weet kan niet eenvoudigweg uit de weg gegaan worden door de regelgeving maar op te heffen. De regelgeving zal zorgvuldig geëvalueerd moeten worden en deskundigen moeten bezien of het mogelijk is de nationale regelgeving, met inachtneming van de Europese richtlijnen, om te vormen tot een regelgeving die toegankelijk, inzichtelijk en aanvaardbaar is voor een ieder die met dieren te maken heeft. De overheid zal in moeten staan voor de handhaving van de regels.&#13;
	Het lijkt niet alleen te makkelijk om de problemen op het bord van de consument en de sector te schuiven maar bovenal zijn consument en de sector nu juist de partijen die er belang bij hebben dat het welzijn zich op een zo laag mogelijk niveau bevindt. Dierenwelzijn kost immers geld!&#13;
&#13;
De minister moet daarom nog maar eens goed nadenken over zijn eigen verantwoordelijkheid  voor de behartiging van de belangen van hen, die geen stem hebben.&#13;
&#13;
</content><legacyfootnotes>Mr. E.C. de Bordes is verbonden aan de leerstoel Dier en recht, Faculteit Rechtsgeleerdheid, Universiteit Utrecht; drs. E. Evertsen is zelfstandig (literatuur-)onderzoeker. De auteurs verrichten onderzoek naar wetgeving ten behoeve van het welzijn van dieren.</legacyfootnotes><footnotes><footnote/></footnotes><auteurs>mr. E.C. de Bordes en drs. E. Evertsen</auteurs><published>2004-01-01 00:00:00</published><modified>2004-01-01 00:00:00</modified><editiondate>2004-01-01</editiondate><htmlpath>https://denhollander.info/artikel/3502</htmlpath></article>
</articles></edition>