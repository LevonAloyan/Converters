<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2005</searchword><id>4234</id><udhid>UDH:TvAR/4234</udhid><titel>Algemene voorwaarden in praktijk</titel><searchwords><searchword>TvAR 4/2005</searchword><searchword>UDH:TvAR/4234</searchword></searchwords><attachments><attachment><name>2005_nr 4_Artikel_Bosnak.pdf</name><extention>pdf</extention><url>https://denhollander.info/download/4193/ci</url></attachment></attachments><inleiding>1 Inleiding&#13;
Dit artikel beoogt geen diepgravende uiteenzetting te geven van alle juridische voetangels&#13;
en klemmen waarvoor men bij het opstellen van algemene voorwaarden&#13;
beducht moet zijn. Niet alle onderwerpen komen aan de orde. Zo wordt de internationale&#13;
context buiten beschouwing gelaten en wordt (met uitzondering van de exoneratieclausule)&#13;
niet ingegaan op specifieke bedingen. Daarvoor is het bestek van dit artikel&#13;
niet geschikt en is er overigens voldoende literatuur op de markt.1 Het is ook geen&#13;
handleiding bestemd voor gebruikers van algemene voorwaarden en hun wederpartijen:&#13;
daarvoor wordt op sommige aspecten weer net iets te diep ingegaan. De bedoeling is&#13;
om een aantal gezichtspunten aan te reiken aan een grote groep lezers van dit blad:&#13;
adviseurs van agrarische ondernemingen. Voor reacties houdt de schrijver zich graag&#13;
aanbevolen.2</inleiding><content>2 Afdeling 6.5.3.: waarvoor niet?&#13;
De regeling in de afdeling geldt niet voor arbeidsovereenkomsten en CAO’s (art. 6:245)&#13;
en voor overeenkomsten tussen ondernemers die niet beiden in Nederland gevestigd&#13;
zijn – ook al is Nederlands recht op hun relatie van toepassing (art. 6:247 lid 2).&#13;
Onder het begrip ‘algemene voorwaarden’ zoals bedoeld in titel 5, afdeling 3 van&#13;
Boek 6 BW vallen niet de ‘kernbedingen’: essentialia zonder welke een overeenkomst,&#13;
bij gebreke van voldoende bepaalbaarheid van de verbintenissen, niet totstandkomt.3&#13;
Partijen kunnen zelf geen beding tot kernbeding bestempelen: daarmee zou de hele&#13;
regeling kunnen worden omzeild.&#13;
Naar aanleiding van de Europese Richtlijn betreffende oneerlijke bedingen in consumentenovereenkomsten4&#13;
is aan de wettekst toegevoegd dat een kernbeding duidelijk&#13;
en begrijpelijk moet zijn geformuleerd. Dit heeft de consequentie dat bij onduidelijkheid&#13;
wèl sprake is van een algemene voorwaarde, die als zodanig bloot kan staan&#13;
aan vernietiging.&#13;
3 Toepasselijkheid en vernietigbaarheid: een spagaat&#13;
De algemene regel is dat een overeenkomst totstandkomt door de overeenstemmende&#13;
wilsverklaringen van partijen. In de praktijk komt het echter bij eenieder van ons&#13;
dagelijks vele malen voor dat wij overeenkomsten sluiten waarbij tenminste één van&#13;
de partijen naast de kernbedingen (de tram vervoert mij van a naar b; ik krijg elektriciteit/&#13;
gas/water geleverd tegen een bepaalde prijs) nauwelijks enig benul heeft van een&#13;
groot gedeelte van de daarmee verbonden contractuele bepalingen. De praktijk verlangt&#13;
echter een fictieve wilsovereenstemming van ons om niet in eindeloze onderhandelingen&#13;
vast te lopen. Oplossing voor dit dilemma wordt geboden door artikel&#13;
6:232 op grond waarvan een wederpartij ook dan aan algemene voorwaarden gebonden&#13;
is, wanneer bij het sluiten van de overeenkomst te gebruiker begreep of moest&#13;
begrijpen dat zij de inhoud daarvan niet kende.&#13;
In concreto betekent dat, dat voor toepasselijkheid van algemene voorwaarden&#13;
geen wilsovereenkomst behoeft te bestaan omtrent de inhoud. Wèl gelden de overige&#13;
regels van aanbod en aanvaarding. Zo’n aanvaarding kan, in verband met de omstandigheden&#13;
van het geval, ook uit het stilzwijgen van de wederpartij worden afgeleid.5&#13;
Een fout die vaak wordt gemaakt, is het toepasselijk verklaren van verschillende algemene&#13;
voorwaarden. In dat geval zijn geen van beide sets toepasselijk en geldt het&#13;
commune recht.6&#13;
So far, so good: aan de door het handelsverkeer vereiste snelle toepasselijkheid van&#13;
algemene voorwaarden wordt voldaan.&#13;
Dan nu de bescherming van de wederpartij, wanneer eenmaal sprake is van toepasselijkheid.&#13;
Wanneer deze wederpartij consument, een op consument lijkende rechtspersoon&#13;
of kleine ondernemer is (zie hierna) kan hij clausules of de hele set voorwaarden vernietigen.&#13;
Dat kan heel eenvoudig gebeuren door een verklaring; de mogelijkheid&#13;
daartoe kan niet bij algemene voorwaarden worden uitgesloten. Wordt de wederpartij&#13;
door de gebruiker in een procedure aangesproken, dan is het niet eens nodig om de&#13;
vernietiging in te roepen bij wege van eis in reconventie: artikel 3:51 lid 3 bepaalt dat&#13;
een beroep in rechte op een vernietigingsgrond te allen tijde kan worden gedaan.7 Op&#13;
basis van de jurisprudentie van het Europese Hof van Justitie8 is de rechter zelfs verplicht&#13;
om ambtshalve de in de Afdeling voorziene vernietigingsgronden toe te passen.&#13;
En de wederpartij – grote ondernemer? De wet vindt een onderneming al groot,&#13;
wanneer zij volledig publicatieplichtig is dan wel meer dan 50 werknemers heeft (art.&#13;
6:235.1.a en b). Zo’n wederpartij zal zich wel de snelle toepasselijkheid van artikel&#13;
6:232 moeten laten aanleunen, maar heeft niet de bescherming van artikel 6:233. Een&#13;
soort omgekeerd Calimero-effect. Wel blijft natuurlijk nog de algemene reddingsboei&#13;
van het burgerlijk recht over: een beroep op de derogerende werking van redelijkheid&#13;
en de billijkheid op grond van artikel 6:248, lid 2.&#13;
4 Gronden voor vernietigbaarheid&#13;
De consument-(‘achtige’)wederpartij kan de nietigheid van een beding inroepen wanneer&#13;
het onredelijk bezwarend is en/of wanneer hij niet een redelijke mogelijkheid&#13;
heeft gekregen om van de algemene voorwaarden kennis te nemen (art. 6:233).&#13;
4.1 Onredelijk bezwarende clausules&#13;
De hoofdstukjes, waarin Hondius de aspecten van artikel 6:233 trancheert, vormen&#13;
een goede checklist voor alle denkbare aspecten die kunnen bijdragen tot de conclusie,&#13;
dat een beding gelet op de aard en de overige inhoud van de overeenkomst, de&#13;
wijze waarop de voorwaarden tot stand zijn gekomen, de wederzijds kenbare belangen&#13;
van partijen en de overige omstandigheden van het geval, als onredelijk bezwarend&#13;
moet worden aangemerkt.9 Zo noemt hij (naast de hierboven in het artikel zelf&#13;
voorkomende criteria): de opvattingen in de bedrijfstak, het beginsel van gelijke&#13;
behandeling (met name wanneer de gebruiker een overheidsinstelling is), de deskundigheid&#13;
en de rechtskennis van partijen, de begeleiding van de wederpartij door een&#13;
deskundige, de maatschappelijke en sociaal-economische positie van partijen, hun&#13;
onderlinge verhouding, misbruik van machtspositie, de ernst van de wanprestatie, het&#13;
feit dat gebruiker de wederpartij op het beding heeft gewezen, het feit dat de gebruiker&#13;
zich zèlf niet aan de algemene voorwaarden houdt, en de vraag of de gebruiker&#13;
belang heeft bij een beroep op een beding.&#13;
Ook met betrekking tot de vraag of er sprake is van reflexwerking ten aanzien van&#13;
onderdelen van de zwarte en de grijze lijst is Hondius, dikwijls met een beroep op de&#13;
dissertatie van Jongeneel, een voor de praktijk goed hanteerbare bron.&#13;
4.2 Redelijke mogelijkheid tot kennisname&#13;
Dit leerstuk wordt ook wel de ‘terhandstellingsplicht’ genoemd. Hoe kan de gebruiker&#13;
voorkomen dat de wederpartij wegens strijd met die plicht de nietigheid inroept?&#13;
De memorie van toelichting10 omschrijft het desbetreffende artikel 6:234 als volgt:&#13;
“De bepaling maakt het de gebruiker van algemene voorwaarden op verschillende wijzen&#13;
mogelijk de vernietigbaarheid te ecarteren. Ten eerste ontbreekt deze indien de algemene&#13;
voorwaarden vóór of bij het sluiten van de overeenkomst aan de wederpartij ter hand zijn&#13;
gesteld. Voor het geval dit niet mogelijk of niet praktisch is (men denke bijvoorbeeld aan het&#13;
sluiten van een overeenkomst via een automaat of per telefoon), kan de gebruiker aan zijn&#13;
voormelde indirecte verplichting voldoen, door de algemene voorwaarden op verzoek van&#13;
de wederpartij onverwijld aan haar toe te zenden. De kosten van de terhandstelling of de&#13;
toezending komen voor rekening van de gebruiker. De laatste zinsnede van het artikellid&#13;
houdt rekening met het geval dat terhandstelling of toezending in redelijkheid niet van de&#13;
gebruiker kan worden gevergd; men denke aan zeer omvangrijke, soms boekwerken vullende&#13;
complexen van algemene voorwaarden, zoals bijvoorbeeld de algemene voorwaarden van&#13;
openbare nutsbedrijven met bijbehorende normvoorschriften. Voor zulke gevallen is bepaald&#13;
dat de gebruiker kan volstaan met de wederpartij op andere wijze een redelijke mogelijkheid&#13;
te verschaffen om van de voorwaarden kennis te nemen; men denke aan deponering van een&#13;
Kamer van Koophandel of bij een griffie van een rechterlijk college, of aan de mogelijkheid&#13;
van inzage ten kantore van de gebruiker, mits op zodanige wijze dat geen onredelijke offers&#13;
aan tijd en (reis)kosten van de wederpartij worden gevergd.”&#13;
Deze regeling ontlokt bij de adviseur wiens cliënt wordt geconfronteerd met een vordering&#13;
tegen zich, de Pavlov-reactie: zijn er algemene voorwaarden van toepassing en&#13;
zo ja, zijn ze correct ‘overhandigd’ of kunnen ze onderuit worden gehaald? Dit is een&#13;
techniek die in de praktijk vaak succes heeft, omdat ondernemers het met de toepassing&#13;
van deze regel niet zo nauw plegen te nemen, maar rechters en arbiters wel.&#13;
Bij het adviseren van een ondernemer over algemene voorwaarden is dan ook het&#13;
allerbelangrijkste om deze ervan te doordringen dat hij aan de best geredigeerde algemene&#13;
voorwaarden niets heeft, wanneer deze niet op correcte wijze worden gehanteerd.&#13;
Met andere woorden: het is van groot belang dat alle functionarissen ten kantore&#13;
van de cliënt ervan doordrongen zijn dat bij het offreren aan iedere nieuwe klant de&#13;
tekst van de algemene voorwaarden dient te worden meegezonden.&#13;
Mijn co-referent, prof. Wissink, heeft recentelijk overtuigend aangetoond, dat over&#13;
de terhandstellingsplicht niet lichtvaardig mag worden gedacht.11 Weliswaar geldt de&#13;
terhandstellingsplicht slechts tegenover ‘kleine’ wederpartijen (not-for-profit-)rechtspersonen&#13;
en ondernemingen die minder dan 50 personeelsleden in dienst hebben of&#13;
niet volledig publicatieplichtig zijn (art. 6:235, lid 1), maar dat zullen er zeker in de&#13;
agrarische praktijk veel zijn.&#13;
Omdat in de praktijk het telkens meezenden van voorwaarden lastig bleek, heeft&#13;
de Hoge Raad een, zij het beperkte, handreiking gedaan.12 Herhaalde ‘terhandstelling’&#13;
is niet nodig wanneer de wederpartij bij het sluiten van de overeenkomst met het&#13;
beding in de algemene voorwaarden bekend was, of geacht kon worden daarmee&#13;
bekend te zijn. Dat is bijvoorbeeld het geval wanneer regelmatig gelijksoortige overeenkomsten&#13;
tussen partijen worden gesloten, terwijl de algemene voorwaarden bij het&#13;
sluiten van de eerste overeenkomst aan de wederpartij ter hand zijn gesteld. Tweede&#13;
voorbeeld: een van algemene voorwaarden deel uitmakende eenvoudige exoneratieclausule,&#13;
die in een winkel of bedrijfsruimte op duidelijke wijze aan klanten wordt&#13;
gepresenteerd. Tenslotte, zo voegt de Hoge Raad ten overvloede toe, kan een beroep&#13;
op het terhandstellingsvereiste onder omstandigheden naar maatstaven van redelijkheid&#13;
en billijkheid onaanvaardbaar zijn.&#13;
Voor de toekomstige praktijk reikt prof. Wissink een praktische oplossing aan: nu&#13;
alle ondernemers wel over een emailadres beschikken, kan aan de terhandstellingsverplichting&#13;
worden voldaan door een simpel mailtje aan de wederpartij met als&#13;
attachment de algemene voorwaarden. Nu deze mogelijkheid wordt opengesteld bij&#13;
elektronische handel (zie hierna sub 6.2) valt niet in te zien waarom deze wijze van&#13;
‘terhandstelling’ niet ook kan gelden bij traditioneel gesloten zakelijke overeenkomsten.&#13;
Door deze praktische oplossing zou de theoretische discussie over deze kwestie&#13;
wel eens snel afgelopen kunnen zijn. Een aardig voorbeeld hoe de dogmatiek wordt&#13;
ingehaald door de techniek.&#13;
Hoewel. De ‘elektronische terhandstelling’ staat vermeld in het kader van overeenkomsten&#13;
die langs elektronische weg tot stand komen. Een wederpartij zou kunnen&#13;
betogen dat van hem niet gevergd kan worden dat hij zijn mailbox iedere dag opent&#13;
en dat een papieren contract ook fysieke terhandstelling eist. Er is, voor zover mij&#13;
bekend, nog geen jurisprudentie over deze kwestie.&#13;
Wanneer men dus het zekere voor het onzekere wil nemen (en dat lijkt voorlopig&#13;
de veiligste methode), is het nog steeds het beste om algemene voorwaarden op de&#13;
achterkant van alle correspondentie met klanten af te drukken en op de voorpagina&#13;
aan de voet een standaardvermelding af te drukken die als volgt luidt:&#13;
Op al onze offertes en overeenkomsten zijn van toepassing onze op de achterzijde&#13;
afgedrukte algemene voorwaarden.&#13;
Wanneer er sprake is van een faxbericht dient op de voet van het faxvoorblad te worden&#13;
vermeld:&#13;
Op al onze offertes en overeenkomsten zijn van toepassing onze algemene voorwaarden&#13;
die als bijlage worden gefaxt.&#13;
Gezien de in noot 13 geciteerde jurisprudentie (Geurtzen/Kampstaal en VNP/Havrij)&#13;
moet er scherp op worden gelet dat nieuwe en potentiële opdrachtgevers een exemplaar&#13;
krijgen. Later moet dit feit in geval van betwisting deugdelijk bewezen kunnen&#13;
worden. Het allermooiste is natuurlijk wanneer telkens bij een nieuwe order van een&#13;
opdrachtgever door de gebruiker standaard wordt vermeld “…onder toepasselijkheid&#13;
van onze op … aan u ter beschikking gestelde algemene voorwaarden, die overigens&#13;
te raadplegen zijn op www…nl/algemene voorwaarden, en die u op eerste verzoek kosteloos&#13;
zullen worden toegezonden.”&#13;
Dit mag allemaal wat overdreven klinken, en de ondernemer moet zelf maar beslissen&#13;
of hij dit wil doen of niet, maar het is de veiligste manier van opereren. In de praktijk&#13;
wordt vaak een bestendige relatie opgebouwd waarbij orders worden geplaatst van&#13;
toenemend belang en navenant risico, en het is goed de algemene voorwaarden als&#13;
vangnet te kunnen hanteren wanneer in zo’n situatie onenigheid ontstaat met de klant.&#13;
Wordt er per fax gecommuniceerd, dan moet altijd een exemplaar van de algemene&#13;
voorwaarden worden meegefaxt. Het kan zijn dat de tekst achter op de brief daarvoor&#13;
niet geschikt is, omdat deze teveel is ‘ingedikt’; er moet dus een aparte, leesbare&#13;
faxversie komen. Het juiste formaat moet proefondervindelijk worden vastgesteld en&#13;
het faxjournaal moet goed worden bewaard, zodat later altijd kan worden bewezen&#13;
dat naast offerte/orderbevestiging ook de algemene voorwaarden zijn verzonden.&#13;
Is het aan te raden bij de contractsluiting niet alleen te laten tekenen voor akkoord,&#13;
maar ook voor ontvangst van de algemene voorwaarden? Enkele hoven13 hebben deze&#13;
constructie afgeschoten. De tekst: “koper verklaart door middel van ondertekening&#13;
de tekst van deze voorwaarden te hebben ontvangen” is, als beding in algemene voorwaarden,&#13;
onredelijk bezwarend jegens de consument-wederpartij krachtens artikel&#13;
6:236k. Dit is het artikel op de zwarte lijst dat verbiedt de bewijslast te nadele van&#13;
zo’n wederpartij te wijzigen. Ook bij (kleine) ondernemers-wederpartijen is dit van&#13;
belang: er moet niet worden uitgesloten dat aan dat artikel reflexwerking wordt toegekend.&#13;
14 Het verdient dus aanbeveling om het voor de gebruiker bestemde exemplaar&#13;
van het contract met als bijlage de algemene voorwaarden, door de wederpartij&#13;
te laten paraferen.&#13;
De hierboven omschreven behandeling vergt discipline van de administratieve medewerkers&#13;
en het liefst ook een intern protocol waarin de procedure wordt beschreven.&#13;
Dat de hoven in bovengeciteerde uitspraken een clausule in een orderbevestiging als&#13;
onredelijk bezwarend aanmerkten, wordt veroorzaakt door het feit, dat ook zo’n zinsnede&#13;
als algemene voorwaarde kan worden aangemerkt. De wettelijke definitie is&#13;
immers: één of meer bedingen die zijn opgesteld teneinde in een aantal overeenkomsten&#13;
te worden overgenomen …. Het lijkt er dus op dat ook zinnen in standaardcorrespondentie,&#13;
die regelmatig uit de tekstverwerker komen rollen, onder het wettelijk&#13;
regime kunnen vallen. Hoewel uit de wetsgeschiedenis het tegendeel zou kunnen&#13;
worden afgeleid,15 zullen we met een richtlijnconforme interpretatie ook clausules uit&#13;
modellenboeken als algemene voorwaarden moeten aanmerken. De in noot 4 al&#13;
genoemde Europese Richtlijn inzake Oneerlijke Bedingen in Consumentenovereenkomsten,&#13;
spreekt over bedingen “waarover niet afzonderlijk is onderhandeld”.&#13;
5 Garanties consumptiegoederen&#13;
Op 1 mei 2003 is het Burgerlijk Wetboek aangepast op grond van de Europese Richtlijn&#13;
1999/44/EG “betreffende bepaalde aspecten van de verkoop van en de garanties voor&#13;
consumptiegoederen”. De nieuwe wettelijke regeling bevat onder meer een opsomming&#13;
van de verplichtingen van de verkoper en de rechten van de consument als een product&#13;
(kort samengevat) niet aan de verwachtingen voldoet. De regels zijn van dwingend&#13;
recht; een wederpartij die direct aan consumenten levert, mag er dus niet van afwijken.&#13;
Dit betekent voor algemene voorwaarden het einde van de meeste clausules, waarmee,&#13;
zoals dat tot dusver gebruikelijk was, fabrikanten van producten en grondstoffen&#13;
(of een importeur van buiten de Europese Unie) hun aansprakelijkheid beperkten&#13;
tegenover een verdere schakel in het distributieproces.&#13;
Wat is namelijk het geval? De wet wil voorkomen dat een wederpartij, bijvoorbeeld&#13;
de groothandel of de detaillist, ‘bekneld raakt’ tussen aanspraken van consumenten&#13;
aan de ene kant en afscherming daartegen aan de andere. Met andere woorden: wanneer&#13;
een consument, in geval van een tekortkoming, zijn rechten heeft uitgeoefend&#13;
tegenover de detaillist, heeft laatstgenoemde recht op schadevergoeding (regres) jegens&#13;
zijn voorschakel (groothandel respectievelijk fabrikant/importeur). Dit regres mag&#13;
volgens de wet niet worden uitgesloten. Een vergelijkbare bepaling stond al in Afdeling&#13;
3 (art. 6:244).&#13;
Het verschil met de regeling die gold vóór 1 mei is gelegen in het feit, dat er thans&#13;
sprake is van een absoluut verbod. Vroeger had de ‘voorschakel’ nog de mogelijkheid&#13;
om te bewijzen dat in het concrete geval de aansprakelijkheidsbeperking toch alleszins&#13;
redelijk was. In de praktijk kwam het erop neer dat afnemers geen beroep deden&#13;
c.q. durfden te doen op doorbreking van de aansprakelijkheid. Nu is dus, zoals&#13;
gezegd, dit verweer van de ‘voorschakel’ niet meer mogelijk en zal de gebruiker het&#13;
moeten hebben van het sterker benadrukken van de controleplicht van de wederpartij&#13;
en de overmachtclausule.&#13;
Dit dient in de algemene voorwaarden goed te worden verwoord.&#13;
De nieuwe regeling komt, uiterst summier samengevat, op het navolgende neer.&#13;
Er geldt, wat genoemd zou kunnen worden een soort ‘wettelijke garantietermijn’&#13;
van zes maanden na aankoop door de consument. Let wel: deze termijn gaat dus niet&#13;
lopen op het moment dat de producten worden afgeleverd bij de detaillist/groothandel;&#13;
wanneer er nog enige tijd overheen gaat van voorraadvorming door en doorlevering&#13;
aan andere schakels in het distributieproces, kan dat betekenen dat er nog extra&#13;
maanden bijkomen.&#13;
Openbaart zich binnen deze periode een defect dan geldt het vermoeden, dat dit&#13;
defect al bij de aflevering bestond. De detaillist zal dan moeten aantonen dat dit niet&#13;
het geval was. Een zware bewijslast, die in feite neerkomt op een risicoaansprakelijkheid.&#13;
Gelukkig wordt de detaillist (en daarmee de producent) nog enige bescherming&#13;
geboden: het gaat erom of de koper mocht verwachten dat het defect zich in de&#13;
bewuste periode zou kunnen openbaren. Het antwoord op deze vraag is afhankelijk&#13;
van tal van omstandigheden, zoals de aard van het product, en dat zal in de agrarische&#13;
sector een belangrijke rol spelen.&#13;
Ook een aantal in de wet opgenomen termijnen bieden de detaillist en zijn ‘voorschakels’&#13;
bescherming:&#13;
– de consument moet in beginsel binnen twee maanden na ontdekking de detaillist&#13;
op de hoogte brengen. Hoe langer hij daarna wacht, hoe meer kans dat hij zijn&#13;
rechten heeft verspeeld;&#13;
– wanneer hij niet binnen twee jaar na deze kennisgeving aan de detaillist juridische&#13;
actie onderneemt, zijn zijn rechten ook vervallen.&#13;
Met deze actie wordt bedoeld het aanhangig maken van een procedure voor de&#13;
burgerlijke rechter of (en dat zal bij consumentenproducten meestal het geval zijn)&#13;
het aanhangig maken van een procedure voor de desbetreffende Branchegeschillencommissie.&#13;
Tenslotte is met betrekking tot deze materie voor een producent van belang dat deze&#13;
door de consument direct kan worden aangesproken op eventuele reclame-uitingen&#13;
die hij ten aanzien van zijn product naar buiten brengt.&#13;
6 Enige opmerkingen over verkopen via internet, per telefoon, post, fax of&#13;
e-mail16&#13;
Wanneer het distributiesysteem van een onderneming zo is ingericht dat er sprake is&#13;
van een georganiseerd systeem voor verkoop of dienstverlening of afstand, waarbij tot&#13;
en met het sluiten van de overeenkomst uitsluitend gebruik wordt gemaakt van één of&#13;
meer technieken voor communicatie op afstand, geldt het navolgende.&#13;
Ter bescherming van de contractspartner, met name de consument, heeft Brussel,&#13;
voor de ondernemer die op deze wijze geld wil verdienen, een aantal voetangels en&#13;
klemmen neergelegd. Het betreft een tweetal Richtlijnen: “Overeenkomsten op&#13;
afstand”, voor Nederland op 1 februari 2001 in werking getreden en de “E-commerce&#13;
Richtlijn” die op 8 juni 2004 is geïmplementeerd.&#13;
Let wel: er moet sprake zijn van systematische koop of dienstverlening op afstand;&#13;
wanneer in beginsel face-to-face zaken worden gedaan, en telefonische orders of&#13;
orders per e-mail zijn een uitzondering, dan gelden deze regels niet.&#13;
6.1 Overeenkomsten op afstand&#13;
De wettelijke regeling (afd. 7: 9A) betreft de regels waaraan een aanbieder van producten&#13;
of diensten op afstand zich moet houden tegenover consumenten.In business&#13;
tot business (B2B) situaties zijn ze niet van toepassing. Er is geen verschil gemaakt&#13;
tussen ‘kleine’ en ‘grote’ ondernemingen zoals bij de off-line consumentenbescherming&#13;
die hierboven werd beschreven.&#13;
Er wordt een aantal eisen gesteld waaraan een site moet voldoen wil de leverancier&#13;
niet door een consument-klant onderuit worden gehaald. Wanneer de leverancier zich&#13;
namelijk niet aan de hierna te noemen regels houdt heeft de koper het recht om het&#13;
product gedurende drie maanden zonder reden terug te zenden, zonder de koopprijs&#13;
verschuldigd te zijn. Er geldt een drietal vereisten:&#13;
– informatieplicht;&#13;
– bevestiging;&#13;
– bedenktijd.&#13;
6.1.1 Informatieplicht&#13;
Voordat de overeenkomst wordt gesloten dient de internetondernemer duidelijk te&#13;
informeren over de volgende aspecten:&#13;
– de handelsnaam en/of statutaire naam van de onderneming, alsmede post- en&#13;
bezoekadres (overigens: deze gegevens moeten ook worden verstrekt in B2B relaties,&#13;
omdat dit wordt vereist door de hierna te bespreken E-commerce-richtlijn);&#13;
– een duidelijke omschrijving van het aangeboden product;&#13;
– de prijs inclusief belastingen alsmede (voor zover van toepassing): de kosten van&#13;
aflevering;&#13;
– betalingswijze en wijze van aflevering;&#13;
– het van toepassing zijn van de ‘bedenktijd’ (zie hierna);&#13;
– de termijn voor aanvaarding van het aanbod en de periode, waarbinnen de prijs&#13;
niet wordt veranderd;&#13;
– in geval van duurovereenkomsten: de minimale duur van de overeenkomst.&#13;
6.1.2 Bevestiging&#13;
In de tweede plaats moet bovenbedoelde informatie uiterlijk op het tijdstip van de&#13;
aflevering schriftelijk of digitaal worden bevestigd. Daarbij dient ook informatie te&#13;
worden verstrekt over eventuele garanties, opzeggingsvereisten wanneer er sprake is&#13;
van een duurovereenkomst en over de hierna te noemen bedenktijd.&#13;
6.1.3 Bedenktijd&#13;
In de derde plaats moet de koper de gelegenheid krijgen de overeenkomst binnen&#13;
zeven werkdagen na ontvangst van het product of de dienst te ontbinden zonder dat&#13;
hij de koopprijs verschuldigd is en zonder dat hij een reden hoeft op te geven. De&#13;
koper hoeft alleen de retourkosten voor zijn rekening te nemen.&#13;
Op deze bedenktijd is een aantal uitzonderingen; voor de agrarische branche is van&#13;
belang te vermelden dat deze niet geldt voor bederfelijke waar (art. 7:46d.4.b.4o).&#13;
6.2 De E-commerce Richtlijn&#13;
In het kader van deze handleiding is het navolgende van belang.&#13;
6.2.1 Het sluiten van overeenkomsten via internet&#13;
Een aanbod op een website, waarin duidelijk geïnformeerd wordt over de exacte&#13;
inhoud ervan kan rechtsgeldig worden aanvaard door een opdrachtgever door het&#13;
aanklikken van een OK-button. Daarmee is de overeenkomst gesloten.&#13;
Een specifiek vereiste, ingevoerd door de Richtlijn, is het feit dat na het sluiten van&#13;
deze overeenkomst de elektronische dienstverlener de ontvangst van de order moet&#13;
bevestigen. In deze bevestiging moeten de belangrijkste kenmerken van de opdracht&#13;
worden weergegeven.&#13;
Overigens betekent het achterwege laten van zo’n bevestiging niet dat daarmee de&#13;
overeenkomst alsnog nietig is; naar verwachting zal het echter de opdrachtgever een&#13;
handvat kunnen geven om de overeenkomst alsnog te vernietigen.&#13;
De richtlijn geeft ook nog een belangrijke aanwijzing omtrent de inrichting van de&#13;
website. Er moet namelijk informatie worden verstrekt over de technische middelen&#13;
waarmee invoerfouten opgespoord en gecorrigeerd kunnen worden voordat de order&#13;
geplaatst wordt.&#13;
6.2.2 E-commerce en algemene voorwaarden&#13;
Bij de implementatie van de Richtlijn is een specifieke wijze van ‘digitaal ter hand&#13;
stellen’ van algemene voorwaarden aan de wederpartij ingevoerd: het nieuwe artikel&#13;
6: 234 lid c dat bepaalt wanneer, en zo ja, op welke wijze algemene voorwaarden op&#13;
elektronische wijze ter beschikking moeten worden gesteld.&#13;
Een gebruiker kan dit implementeren door zijn website zo in te richten dat voordat&#13;
de klant zijn bestelling definitief maakt en verzendt, een window wordt getoond&#13;
dat er als volgt uit zou kunnen zien:&#13;
Op alle aanbiedingen en bestellingen via deze site zijn de algemene&#13;
voorwaarden van …. van toepassing.&#13;
Klik hier om de voorwaarden te bekijken en desgewenst te printen.&#13;
Indien u hieronder op OK klikt aanvaardt u de toepasselijkheid&#13;
van deze voorwaarden.&#13;
OK&#13;
Het woord hier dient een hyperlink te vormen naar de volledige tekst van de algemene&#13;
voorwaarden. Als de klant die aanklikt dient hij de voorwaarden te kunnen bekijken&#13;
en te kunnen printen. Ook moet hij vanuit het scherm met de algemene voorwaarden&#13;
weer terug kunnen keren in het vorige scherm om zijn bestelling af te ronden. Het is&#13;
van belang dat de klant technisch gesproken geen bestelling kan doen zolang hij niet&#13;
op de OK-button heeft geklikt in het ‘algemene voorwaarden-scherm’. Zonodig&#13;
dient de gebruiker met behulp van zijn EDP-auditor te kunnen bewijzen dat de procedure&#13;
op zijn site in alle gevallen van online contracteren zo functioneert.&#13;
Overigens blijft uiteraard voor algemene voorwaarden op internet alles gelden wat&#13;
hierboven is geschreven omtrent offline-gebruik van algemene voorwaarden.&#13;
7 Eén clausule&#13;
Zoals in het begin aangekondigd, laat de omvang van dit artikel niet toe dat verschillende&#13;
clausules in extenso worden besproken – op één na.&#13;
Eén van de belangrijkste bepalingen is de exoneratieclausule: het indekken tegen&#13;
catastrofale gevolgen van een relatief geringe fout. In een recent arrest (met betrekking&#13;
tot een agrarische casus) heeft de Hoge Raad zich hier weer eens over uitgelaten.17&#13;
764 van de 900 mestvarkens komen door verstikking om het leven, omdat de ventilatoren in&#13;
de stallen bleken te zijn uitgevallen door een aardlek. Dit kon gebeuren doordat de vaste&#13;
elektricien kort daarvoor werkzaamheden in de stallen had verricht en verzuimd had na&#13;
afloop daarvan het alarm weer in te schakelen. De eigenaar had dat niet gecontroleerd.&#13;
Op die laatste grond (eigen schuld) wijst de rechtbank diens vordering af; het Hof wijst de&#13;
vordering toe, maar honoreert een beroep op het exoneratiebeding, dat de aansprakelijkheid&#13;
beperkt tot een maximum van 15% van de aanneemsom. De elektricien moet € 30 aan de&#13;
varkenshouder betalen.&#13;
Deze laatste gaat in cassatie en voert aan dat het beroep op de exoneratie onder de gegeven&#13;
omstandigheden naar maatstaven van redelijkheid en billijkheid onaanvaardbaar is omdat&#13;
het verzuim moet worden aangemerkt als grove schuld. De Hoge Raad oordeelt daarover&#13;
“Een exoneratiebeding dient buiten toepassing te blijven, voor zover die toepassing in de&#13;
gegeven omstandigheden naar maatstaven van redelijkheid en billijkheid onaanvaardbaar&#13;
zou zijn, hetgeen in het algemeen het geval zal zijn als de schade is te wijten aan opzet of&#13;
bewuste roekeloosheid van de schuldenaar of van met de leiding van zijn bedrijf belaste personen.&#13;
Daarbij zal de rechter rekening moeten houden met alle omstandigheden waarop&#13;
door de partij die het beding buiten toepassing gelaten wil zien, zich heeft beroepen. In het&#13;
bijzonder zal in een geval als het onderhavige in aanmerking moeten worden genomen hoe&#13;
laakbaar het verzuim dat tot aansprakelijkheid zou moeten leiden, is geweest, wat de gevolgen&#13;
van dit verzuim zijn en in hoeverre de daardoor ontstane schade eventueel door verzekering&#13;
is gedekt.”&#13;
De Hoge Raad vernietigt de arresten van het gerechtshof en verwijst naar een ander&#13;
hof.&#13;
8 Tenslotte&#13;
Algemene voorwaarden opstellen voor een bedrijf betekent maatwerk leveren: iedere&#13;
bedrijfstak heeft zijn eigen behoeften en eigenaardigheden. Dat geldt zeker voor de&#13;
agrarische wereld, die in vele onderdelen kan worden verdeeld. Het spreekt vanzelf&#13;
dat een fabrikant van landbouwmachines andere voorwaarden behoeft dan telers van&#13;
gewassen.&#13;
Binnen het bestek van dit artikel is het onmogelijk om de diverse contracten die&#13;
binnen de agrarische sector gebruikt worden, aan een onderzoek te onderwerpen; dat&#13;
is ook meer een taak voor de juristen van het Instituut voor Agrarisch Recht.&#13;
Zoals hierboven werd opgemerkt, fungeren goede algemene voorwaarden als een&#13;
deugdelijk vangnet, die de ondernemer de vrijheid bieden om binnen aanvaardbare&#13;
marges zijn risico’s te nemen.&#13;
Het verdient aanbeveling ze op te stellen met inschakeling van zoveel mogelijk&#13;
betrokkenen binnen de onderneming. Er treedt dan een wisselwerking op. De opsteller&#13;
krijgt een beeld van de praktijk waarbinnen de onderneming functioneert en kan&#13;
de risico’s die daarmee samenhangen in de voorwaarden onderbrengen. De medewerkers&#13;
van de onderneming dienen de individuele clausules te beschouwen als een leerzame&#13;
checklist van problemen, waar zij in de praktijk mee te maken kunnen krijgen.&#13;
Voor de rechtgeaarde praktijkjurist is het een genoegen om binnen deze wisselwerking&#13;
te komen tot een goed passend maatproduct.&#13;
Kleine lettertjes – grote gevolgen.</content><legacyfootnotes>* Dit artikel is een bewerking van een voordracht gehouden op de Studiemiddag Agrarische contracten te&#13;
Ede op 24 juni 2004.&#13;
** Mr. J.M. Bosnak is advocaat en gecertificeerd mediator bij CMS Derks Star Busmann Arnhem. Met&#13;
dank aan compagnon mr. D.M.H.M. van Dijk.&#13;
1. Zie: Verbintenissenrecht, afdeling art. 6.5.3 (Hondius), aantekening 12 en 13.&#13;
2. j.bosnak@cmsderks.nl&#13;
3. HR 21 februari 2003, RvdW 2003 en HR 19 september 1997, NJ 1998, 6.&#13;
4. 93/13/EEG 5 april 1993.&#13;
5. Asser-Hartkamp 4-II, p. 363.&#13;
6. HR 28 november 1997, NJ 1998, 705; zie Verbintenissenrecht (Hondius) ad artikel 232, p. 27.&#13;
7. HR 17 december 1999, NJ 2000/140.&#13;
8. 21 november 2002, C-473/00, NJ 2003, 703 (MRM).&#13;
9. Verbintenissenrecht ad artikel 233, aantekeningen 10 t/m 34.&#13;
10. Parl. gesch. Boek 6 (inv. 3, 5 en 6), p. 1581.&#13;
11. M.H. Wissink, ‘Terhandstelling van algemene voorwaarden. De stand na 10 jaar toepassing door rechter&#13;
en arbiter’, TVA 2004, 54.&#13;
12. 1 oktober 1999, NJ 2000, 307 (Geurtzen/Kampstaal); 6 april 2001, NJ 2002, 385 (VNP/Havrij).&#13;
13. Hof Arnhem 3 februari 1998, NJ 2002, 246, Hof Leeuwarden 2 mei 2001, NJ 2002, 68.&#13;
14. Verbintenissenrecht, Hondius, aantekening 83 op artikel 236, verwijzend naar Jongeneel, diss., p. 285.&#13;
15. Asser-Hartkamp 4-II, nr. 347.&#13;
16. Met dank aan mijn kantoorgenoten van de sectie IE&amp;IT.&#13;
17. HR 18 juni 2004 nr. CO3/064HR, JOL 2004, 339; in zijn zeer lezenswaardige conclusie vat A-G Verkade&#13;
sub 4 de hele materie helder samen.&#13;
</legacyfootnotes><footnotes><footnote/></footnotes><auteurs>J.M. Bosnak</auteurs><published>2005-04-01 00:00:00</published><modified>2005-04-01 00:00:00</modified><editiondate>2005-04-01</editiondate><htmlpath>https://denhollander.info/artikel/4234</htmlpath></article>
</articles></edition>