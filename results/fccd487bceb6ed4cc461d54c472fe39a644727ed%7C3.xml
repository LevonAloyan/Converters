<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2017</searchword><id>14407</id><udhid>UDH:TvAR/14407</udhid><titel>Wetgeving, literatuur en rechtspraak</titel><searchwords><searchword>TvAR 7/8/2017</searchword><searchword>UDH:TvAR/14407</searchword></searchwords><attachments><attachment><name>19284.pdf</name><extention>pdf</extention><url>https://denhollander.info/download/19284/ci</url></attachment></attachments><inleiding/><content>&lt;h2&gt;Pacht&lt;/h2&gt;&lt;h4&gt;Ontbinding&lt;/h4&gt;&lt;p&gt;Vervolg van ECLI:NL:GHARL:2017:3537 Ontbinding/beëindiging wegens niet-bewoning gepachte boerderij. Verpachtster heeft langdurig gedoogd dat ouders van pachter in boerderij bleven wonen, mede in afwachting van onderhandelingen over verkoop van het gepachte, maar zegt op een gegeven moment de pachtovereenkomst op en eindigt de gedoogperiode. Pachter is niet (alsnog) gaan wonen in boerderij. Tekortkoming. Ontbinding volgt. Hof Arnhem-Leeuwarden 4 juli 2017, ECLI:NL:GHARL:2017:5619&lt;/p&gt;&lt;h2&gt;Zakelijke rechten&lt;/h2&gt;&lt;h4&gt;Belemmeringenwet privaatrecht&lt;/h4&gt;&lt;p&gt;Hoogspanningsverbinding Doetinchem-Voorst. Nu het bestreden besluit op 29 april 2016 is genomen, heeft [appellant sub 2] drie dagen gelegenheid gehad om dit aanbod te kunnen beoordelen en daarop te reageren. Dit acht de Afdeling een te korte termijn en derhalve niet toereikend om aan te nemen dat sprake is geweest van een serieuze en redelijke poging van TenneT om langs minnelijke weg tot overeenstemming te komen wat betreft de schadecomponent ‘waardevermindering’, nog daargelaten dat niet is gebleken dat de minister de genoemde brief van TenneT bij zijn beoordeling van het minnelijk overleg heeft betrokken. Gelet op het vorenstaande heeft de minister in dit opzicht niet aan zijn vergewisplicht voldaan. ABRvS 14 juni 2017, ECLI:NL:RVS:2017:1581&lt;/p&gt;&lt;h4&gt;Erfpacht&lt;/h4&gt;&lt;p&gt;Einde erfpacht van ongeveer 40 ha landbouwgrond. Bedrijfsplan door de gemeente als voorwaarde gesteld voor eventuele verlenging. Niet voldaan aan die voorwaarde. Ontruiming onafwendbaar. Rechtbank Gelderland 7 juni 2017, ECLI:NL:RBGEL:2017:3278&lt;/p&gt;&lt;h2&gt;Ruimtelijke Ordening&lt;/h2&gt;&lt;h4&gt;Brabant&lt;/h4&gt;&lt;p&gt;Varkensbedrijf Noord-Brabant. Beperking uitbreidingsmogelijkheden door de provincie in de Verordening ruimte is niet onrechtmatig. ‘Al het voorgaande in onderling verband en samenhang bezien, is het hof van oordeel dat de door [appellant c.s.] gestelde schade niet buiten zijn normale maatschappelijk risico of het normale bedrijfsrisico valt. Daarbij heeft het hof ook in aanmerking genomen dat [appellant c.s.] door de vaststelling van de algemene regels weliswaar beperkt is in de mogelijkheden voor uitbreiding van zijn intensieve veehouderij, maar dat de provincie met de uitoefening van haar publiekrechtelijke bevoegdheid niet heeft ingegrepen in de bedrijfsvoering van [appellant c.s.] ; [appellant c.s.] is geen bestaand recht ontnomen en is ook niet in een bestaand recht beperkt. Bj deze stand van zaken is toepassing van de maatstaf van de artikelen 6:101 en 102 BW, anders dan door [appellant c.s.] is bepleit, niet op zijn plaats.’ Hof Den Bosch 6 juni 2017, ECLI:NL:GHSHE:2017:2535&lt;/p&gt;&lt;h4&gt;Plattelandswoning&lt;/h4&gt;&lt;p&gt;Plattelandswoning en bestuurlijke afwegingsruimte in de Omgevingswet is de titel van een artikel van A.G. Bregman in &lt;span class="italic"&gt;TBR&lt;/span&gt; juni 2017, p. 609 e.v. Onder de Omgevingswet worden de mogelijkheden verruimd. Men zie art. 5.47, 5.55 en 5.60 van het Ontwerp-Besluit Kwaliteit Leefomgeving. Er komt ruimte voor maatwerk en daar is de schrijver het mee eens. &lt;/p&gt;&lt;p&gt;Ten onrechte is met een beleidsregel de mogelijkheid om, voor het tijdelijke gebruik van een woning als plattelandswoning, een vergunning te verkrijgen op grond van de kruimelgevallenregeling geheel onmogelijk gemaakt. Rechtbank Oost-Brabant 21 juni 2016, ECLI:NL:RBOBR:2017:3205&lt;/p&gt;&lt;h4&gt;Uitbreiding bouwblok&lt;/h4&gt;&lt;p&gt;Bij brief van 29 november 2012 heeft het college [appellant sub 1] bericht dat de raad van de gemeente Mill en Sint Hubert op 27 september 2012 heeft besloten dat geen gebruik wordt gemaakt van de door gedeputeerde staten van Noord-Brabant verleende ontheffing van de Verordening ruimte 2011 van de provincie Noord-Brabant (hierna: de Verordening ruimte) ten behoeve van de uitbreiding van de intensieve veehouderij op het perceel [locatie] te Mill. Beroep ongegrond. ABRvS 21 juni 2017, ECLI:NL:RVS:2017:1626&lt;/p&gt;&lt;h2&gt;Landinrichting&lt;/h2&gt;&lt;h4&gt;Akte&lt;/h4&gt;&lt;p&gt;Klacht tegen een notaris. Klagers verwijten de notaris dat hij zich ter zake van de ruilverkavelingsakte van 22 maart 2013 onvoldoende heeft laten voorlichten, dan wel dat hij heeft nagelaten zelf onderzoek te verrichten. Verder wijzen klagers op de inspanningen die zij hebben moeten leveren om alles in goede banen te leiden. De kamer heeft ten aanzien van de verwijten van klagers – kort samengevat – het volgende overwogen. De rol van de notaris in een procedure als de ‘wettelijke ruilverkaveling’ is beperkt, nog daargelaten dat over het vruchtgebruik – zoals klagers ter zitting hebben toegelicht – in geen enkel stadium van de procedure is gesproken en er overigens voor de notaris ook geen reden was om te twijfelen aan de juistheid van de uitgangspunten in het Plan van Toedeling. De notaris heeft terecht toegelicht dat zijn rol bij deze wettelijke ruilverkaveling (anders dan bij vrijwillige ruilverkaveling) een passieve rol was waarbinnen er voor hem geen mogelijkheid bestond om af te wijken van het Plan van Toedeling. Anders dan klagers stellen, heeft de notaris hier geen zelfstandige onderzoeksplicht, ook niet ten aanzien van het vruchtgebruik of de omvang daarvan. Tot slot heeft de kamer geoordeeld dat de omstandigheid dat klagers nadien ter zake van het vruchtgebruik onderling wijzigingen zijn overeengekomen (resulterend in de herstelakte) geen wijziging brengt in het voorgaande. De kamer heeft de klacht ongegrond verklaard. Het hof bevestigt de bestreden beslissing. Hof Amsterdam 13 juni 2017, ECLI:NL:GHAMS:2017:2151&lt;/p&gt;&lt;h2&gt;Beheer landelijk gebied&lt;/h2&gt;&lt;h4&gt;Jacht&lt;/h4&gt;&lt;p&gt;De Wet van 29 mei 2017, houdende wijziging van de Wet wapens en munitie, de Flora- en faunawet en de Wet natuurbescherming in verband met de versterking van het stelsel ter beheersing van het legaal wapenbezit, is opgenomen in &lt;span class="italic"&gt;Stb&lt;/span&gt;. 2017,242.&lt;/p&gt;&lt;h4&gt;PAS&lt;/h4&gt;&lt;p&gt;Onder de titel ‘PAS op de plaats … en nu?’ schrijft R.H.W. Frins in het &lt;span class="italic"&gt;Tijdschrift voor Bouwrecht &lt;/span&gt;van juni 2017 (p. 586 e.v.) een uitgebreide en kritische beschouwing over de uitspraak van de Afdeling bestuursrechtspraak van 17 mei 2017 over de programmatische aanpak stikstof. De conclusie: het is bepaald nog geen gelopen race. Schrijver kondigt nog een deel II aan waarin hij zal stilstaan bij de vraag hoe kan worden gehandeld als het PAS is gesneuveld. Het tweede deel van het artikel van Frins over de RvS-uitspraak over de PAS is te vinden in &lt;span class="italic"&gt;TBR&lt;/span&gt; 20117, p. 727 e.v. De conclusie is onheilspellend. &lt;/p&gt;&lt;p&gt;Een herziening van het PAS wordt voorbereid door de provincies en het rijk, aldus &lt;span class="italic"&gt;Kamerstukken II&lt;/span&gt; 2016/17, 32670, nr. 117. De terinzagelegging van de partiële herziening is van 14 juli t/m 7 september 2017. De herziening die nu wordt voorbereid, staat los van de uitspraak van de Raad van State en is in ieder geval nodig. &lt;/p&gt;&lt;h4&gt;Natura 2000-gebied&lt;/h4&gt;&lt;p&gt;Aanwijzing Natura 2000-gebied ‘Veluwe’. Recreatieplas terecht buiten het gebied gelaten. Wat betreft de mogelijke gevolgen voor de bedrijfsvoering van Leisurelands volgt uit de onder 4.2 en 4.3 van de tussenuitspraak aangehaalde jurisprudentie van het Hof dat bij de begrenzing van een gebied uitsluitend rekening gehouden dient te worden met ornithologische en ecologische criteria. Geen rekening mag worden gehouden met vereisten op economisch, sociaal of cultureel gebied en met regionale en lokale bijzonderheden zoals vermeld in art. 2, derde lid, van de Habitatrichtlijn. De staatssecretaris heeft derhalve terecht eventuele negatieve gevolgen voor de bedrijfsvoering van Leisurelands niet betrokken bij het bepalen van de begrenzing van het aangewezen gebied. Dit betoog faalt. In het aanwijzingsbesluit van 14 juni 2014 was een aanvullende exclaveringsformule opgenomen die luidde: ‘Gronden die in bedrijfsmatig agrarisch gebruik zijn maken geen deel uit van het Natura 2000-gebied.’ Anders dan [appellanten sub 4] stellen is tijdens de zitting van 14 juli 2015 de vraag of hun gronden ook waren uitgezonderd van het aangewezen gebied door de werking van deze latere exclaveringsformule niet beantwoord, mede door de onduidelijkheid over de uitleg van het begrip 'bedrijfsmatig agrarisch gebruik'. Het antwoord op deze vraag is thans niet meer van belang, omdat als gevolg van het besluit van 29 september 2016 de aanvullende exclaveringsformule is vervallen. Hierdoor staat vast dat de gronden van [appellanten sub 4] in ieder geval sinds dit herstelbesluit niet langer zijn uitgezonderd van het aangewezen gebied. In zoverre zijn [appellanten sub 4] in een nadeligere positie komen te verkeren. In dit geval is echter het verbod van reformatio in peius niet geschonden, omdat het herstelbesluit op dit punt mede het gevolg is van het oordeel in de tussenuitspraak over het beroep van de Werkgroep, die ook beroepsgronden tegen de aanvullende exclaveringsformule naar voren heeft gebracht. Het verbod van reformatio in peius geldt niet als meerdere belanghebbenden met tegengestelde belangen beroep hebben ingesteld en de ene appellant ten gunste van de andere appellant in een nadeligere positie wordt gebracht. Dit betoog faalt. ABRvS 21 juni 2017, ECLI:NL:RVS:2017:1650&lt;/p&gt;&lt;h4&gt;Fauna&lt;/h4&gt;&lt;p&gt;Bij besluit van 19 november 2013 heeft het college aan de Faunabeheereenheid op grond van art. 68, eerste lid, aanhef en onder a en c, van de Flora- en faunawet (hierna: de Ffw) onder voorschriften ontheffing verleend voor, voor zover thans van belang, het in de periode van 1 oktober tot en met 31 mei gedurende een uur voor zonsopgang tot een uur na zonsondergang met geweren en honden verjagen en doden van knobbelzwanen op percelen met ingezaaid gras, graszoden, graszaad en koolzaad, het in de periode van 15 november tot en met 31 mei gedurende een uur voor zonsopgang tot een uur na zonsondergang met geweren en honden verjagen en doden van knobbelzwanen op percelen met gras en granen, en het gedurende een uur voor zonsopgang tot een uur na zonsondergang met geweren en honden verjagen en doden van knobbelzwanen op of in de onmiddellijke nabijheid van wegen of fietspaden. De ontheffing is geldig in de gehele provincie Zuid-Holland tot en met 31 mei 2018. Beroepen ongegrond. ABRvS 21 juni 2017, ECLI:NL:RVS:2017:1649&lt;/p&gt;&lt;p&gt;Bij besluit van 2 april 2015 heeft het college aan de Stichting Faunabeheereenheid Noord-Holland ontheffing verleend om van 3 april 2015 tot 3 maart 2020 in de periode van 1 maart tot 1 november grauwe ganzen, brandganzen en verwilderde gedomesticeerde en/of hybride ganzen in al hun verschijningsvormen af te schieten met gebruik van middelen geweer, hond en lokvogels en om het geweer weekrond en van een uur voor zonsopkomst tot een uur na zonsondergang te mogen inzetten bij afschot van de grauwe gans, brandgans, Canadese gans en verwilderde gedomesticeerde en/of hybride ganzen in al hun verschijningsvormen. Beroep ongegrond. ABRvS 28 juni 2017, ECLI:NL:RVS:2017:1703&lt;/p&gt;&lt;h4&gt;Natuurbeheerplan&lt;/h4&gt;&lt;p&gt;De rechtbank heeft terecht geoordeeld dat de vaststelling van het Natuurbeheerplan, waarin de gronden van de maatschap zijn aangeduid als ‘areaaluitbreiding natuur’, geen directe gevolgen heeft voor het bestaande agrarische gebruik. De uitvoering van het Natuurbeheerplan vindt plaats op basis van vrijwilligheid en biedt de mogelijkheid tot het aanvragen van subsidie ter uitvoering ervan. Dat betekent dat de maatschap haar huidige agrarische bedrijfsvoering kan voortzetten en daarin niet wordt beperkt vanwege de toegekende aanduiding in het Natuurbeheerplan. De Afdeling stelt verder vast dat de koppeling tussen het Natuurbeheerplan en het Provinciaal Omgevingsplan Limburg niet een rechtsgevolg is dat voortvloeit uit de Subsidieverordening op grond waarvan het Natuurbeheerplan is vastgesteld. De Subsidieverordening verplicht niet tot doorwerking van de in het Natuurbeheerplan opgenomen aanduidingen in het POL. In het POL wordt bevestigd dat deze koppeling feitelijk aanwezig is omdat wijzigingen in het Natuurbeheerplan worden overgenomen in het POL. Deze feitelijk aanwezige koppeling leidt evenwel niet tot het oordeel dat het college, omwille van het belang van de maatschap bij het ongedaan maken van de aanduiding van haar gronden als ‘areaaluitbreiding natuur’, ervoor had moeten kiezen deze aanduiding uit het Natuurbeheerplan te verwijderen. De uitvoering van het Natuurbeheerplan vindt immers plaats op basis van vrijwilligheid in het kader van een subsidieregeling. Indien in het kader van andere besluitvorming, met name die over de ruimtelijke ordening, wel beperkingen worden opgelegd aan het gebruik van de gronden van de maatschap, zal in dat kader het belang van de maatschap bij de belangenafweging moeten worden betrokken. ABRvS 5 juli 2017, ECLI:NL:RVS:2017:1798&lt;/p&gt;&lt;h2&gt;Structuurbeleid&lt;/h2&gt;&lt;h4&gt;POP&lt;/h4&gt;&lt;p&gt;Over de uitvoering van het Plattelandsontwikkelingsprogramma is een schriftelijk overleg gevoerd. Dat ging onder meer over het stopzetten van subsidieregelingen voor de vleesveesector (te veel uitvoeringskosten), de brede weersverzekering en agrarisch natuurbeheer (meer aanvragen dan budget). &lt;span class="italic"&gt;Kamerstukken II&lt;/span&gt; 2016/17, 28625, nr. 246.&lt;/p&gt;&lt;h2&gt;Marktordening&lt;/h2&gt;&lt;h4&gt;Randvoorwaardenkorting&lt;/h4&gt;&lt;ul&gt;&lt;li class="streepjes"&gt;Emissiearm uitrijden van mest, loonwerker, opzet. CBB 24 mei 2017, ECLI:NL:CBB:2017:194&lt;/li&gt;&lt;li class="streepjes"&gt;Naar het oordeel van het College heeft verweerder met het proces-verbaal van 2 mei 2014 aannemelijk gemaakt dat appellante de verplichting om mestopslag zodanig te onderhouden dat geen verontreiniging kan ontstaan door het weglekken van vloeistoffen met mest, niet heeft nageleefd. Uit het proces-verbaal blijkt immers dat door de wijze waarop appellante de mest heeft opgeslagen, namelijk op een betonnen ondergrond zonder (afdoende) afdekking en afbakening, uit de mesthoop mestvocht heeft kunnen weglekken naar een nabij gelegen weiland waardoor verontreiniging heeft kunnen ontstaan. CBB 19 mei 2017, ECLI:NL:CBB:2017:192&lt;/li&gt;&lt;/ul&gt;&lt;h4&gt;Bedrijfstoeslag&lt;/h4&gt;&lt;p&gt;Op de luchtfoto’s van perceel 12 uit het jaar 2012 zijn met hoge hekken omheinde kleine stukjes grasland zichtbaar. Het College stelt vast dat appellant tijdens de hoorzitting in bezwaar heeft toegelicht dat perceel 12 in het jaar 2012 was ingericht voor een hobbymatige hondenopvang die in 2013 professioneel is geworden. Naar het oordeel van het College heeft verweerder op basis van de luchtfoto’s en de toelichting daarop het standpunt kunnen innemen dat perceel 12 in het jaar 2012 was ingericht ten behoeve van de opvang van honden en ook als zodanig werd gebruikt. Tussen partijen is niet in geschil dat het gebruik van een perceel ten behoeve van de opvang van honden geen landbouwactiviteit betreft. Het enkele feit dat het perceel mogelijk ook in gebruik was als kalverenwei, betekent naar het oordeel van het College niet dat het perceel in overwegende mate voor landbouwdoeleinden is gebruikt. De stelling van appellant dat perceel 12, hoewel reeds ingericht ten behoeve van een hondenpension, in 2012 hoofdzakelijk is gebruikt voor kalveren, is onvoldoende onderbouwd en niet aannemelijk geworden. Het betoog van appellant dat eerst in 2013 een omgevingsvergunning is verleend voor het realiseren van een hondenpension op het terrein van appellant, is vanwege de geconstateerde feitelijke situatie op perceel 12, in dat licht onvoldoende. Overigens blijkt uit de stukken dat de omgevingsvergunning al op 22 maart 2012 is aangevraagd. Het voorgaande betekent dat verweerder zich naar het oordeel van het College terecht op het standpunt heeft gesteld dat perceel 12 niet (overwegend) voor landbouwdoeleinden is gebruikt en zodoende geen subsidiabele landbouwgrond betrof. Deze beroepsgrond slaagt daarom niet. CBB 19 mei 2017, ECLI:NL:CBB:2017:191&lt;/p&gt;&lt;h2&gt;Dieren&lt;/h2&gt;&lt;h4&gt;Veehouderij en gezondheid&lt;/h4&gt;&lt;p&gt;In een brief heeft de regering een maatregelenpakket aangekondigd als reactie op de verschillende rapporten over de volksgezondheid (‘Veehouderij en Gezondheid Omwonenden’ (VGO-onderzoek) en het rapport ‘Emissies van endotoxinen uit de veehouderij’). Het pakket omvat: &lt;/p&gt;&lt;ul&gt;&lt;li class="streepjes"&gt;Het aanscherpen van de normen voor fijnstofemissie uit pluimveestallen;&lt;/li&gt;&lt;li class="streepjes"&gt;Sectoraal onderzoeks- en innovatieprogramma emissiearme pluimveehouderij;&lt;/li&gt;&lt;li class="streepjes"&gt;Maatschappelijk Innovatieprogramma duurzame veehouderij;&lt;/li&gt;&lt;li class="streepjes"&gt;Versnellen erkenning nieuwe fijnstofbeperkende maatregelen.&lt;/li&gt;&lt;/ul&gt;&lt;p&gt;(&lt;span class="italic"&gt;Kamerstukken II&lt;/span&gt; 2016/17, 28973, nr. 191)&lt;/p&gt;&lt;p&gt;Er is ook weer een aanvullende studie bij het rapport Veehouderij en Gezondheid Omwonenden (VGO) over de gezondheidseffecten, risicofactoren en uitstoot van bioaerosolen. Dat is ook naar de Tweede Kamer gestuurd (&lt;span class="italic"&gt;Kamerstukken II&lt;/span&gt; 2016/17, 28973, nr. 192).&lt;/p&gt;&lt;h4&gt;IBR&lt;/h4&gt;&lt;p&gt;Gezien het belang voor diergezondheid, dierenwelzijn en de handelspositie van Nederland, en mede met het oog op de IBR-status van de ons omringende landen, heeft de staatssecretaris de sector toegezegd de bestrijding van IBR te regelen. Hiervoor zal een algemene maatregel van bestuur (amvb) worden voorbereid. In deze amvb worden in elk geval de volgende zaken geregeld:&lt;/p&gt;&lt;ul&gt;&lt;li class="streepjes"&gt;Rundveehouders worden verplicht hun dieren te vaccineren tegen IBR (Infectieuze Boviene Rhinotracheïtis ). Op deze vaccinatieplicht worden uitzonderingen gemaakt voor bedrijven die aantoonbaar vrij zijn van IBR, of waar het risico op besmetting met IBR laag is.&lt;/li&gt;&lt;li class="streepjes"&gt;Om te voorkomen dat virus tussen bedrijven wordt verspreid zal in bepaalde gevallen een plicht voor onderzoek gelden.&lt;/li&gt;&lt;/ul&gt;&lt;p&gt;De nadere uitwerking van de amvb zal in overleg met de betrokken sectorpartijen plaatsvinden. De sector is voornemens om begin 2018 te starten met de bestrijding van IBR. Hierbij wordt met de amvb aangesloten. (&lt;span class="italic"&gt;Kamerstukken II&lt;/span&gt; 2016/17, 29683, nr. 232).&lt;/p&gt;&lt;h4&gt;Diergezondheidsfonds&lt;/h4&gt;&lt;p&gt;Het wetsvoorstel tot wijziging van de Gezondheids- en welzijnswet voor dieren en de Wet dieren in verband met de herziening van het heffingenstelsel ten behoeve van de kosten van de bestrijding en het weren van besmettelijke dierziekten, zoönosen en zoönoseverwekkers (herziening heffingenstelsel Diergezondheidsfonds) is aangeland bij de Eerste Kamer (&lt;span class="italic"&gt;Kamerstukken I&lt;/span&gt; 2016/17, 34570, A).&lt;/p&gt;&lt;h4&gt;Emissiearme stallen&lt;/h4&gt;&lt;p&gt;Er zijn wijzigingen doorgevoerd bij het beoordelen van stalsystemen voor de Regeling ammoniak en veehouderij. De staatssecretaris doet verslag van de veranderingen in &lt;span class="italic"&gt;Kamerstukken II&lt;/span&gt; 2016/17, 28973, nr. 193.&lt;/p&gt;&lt;h2&gt;Planten&lt;/h2&gt;&lt;h4&gt;Kwekersrecht&lt;/h4&gt;&lt;p&gt;Veredelaar van planten spreekt terecht afnemer aan op basis van het kwekersrecht. Afnemer is zowel royalty’s als prijs per plant verschuldigd, ook als planten zichzelf vermeerderen. Wat de prijs per plant betreft, wordt de vordering slechts ten dele toegewezen, omdat eerdere leveringen ook plaatsvonden tegen een lager tarief. Bij de toegewezen proceskosten rekening gehouden met IE indicatietarieven. Rechtbank Den Haag, 28 juni 2017, &lt;/p&gt;&lt;p&gt;ECLI:NL:RBDHA:2017:7116&lt;/p&gt;&lt;h2&gt;Producten&lt;/h2&gt;&lt;h4&gt;Pluimvee&lt;/h4&gt;&lt;p&gt;Prejudiciële vragen aan het Hof van Justitie in zaken waarin boetes zijn opgelegd aan pluimveeslachterijen vanwege verontreinigde karkassen. De rechtbank vraagt of Verordening 853/2004 de norm bevat dat er geen enkele zichtbare verontreiniging op een karkas mag zitten (een nultolerantienorm) en zo ja, of dit ziet op zowel verontreiniging met feces, gal als kropinhoud. Ook stelt de rechtbank vragen over de wijze waarop en de plaats in het slachtproces waar de NVWA mag controleren op verontreiniging. Als geen nultolerantienorm geldt, vraagt de rechtbank zich af hoe dan de volksgezondheid wordt beschermd. Rechtbank Rotterdam 8 juni 2017, ECLI:NL:RBROT:2017:4362&lt;/p&gt;&lt;h4&gt;Varkensvlees&lt;/h4&gt;&lt;p&gt;De rechtbank heeft afwijzend beslist op de vorderingen van de Stichting Varkens in Nood en Dier &amp; Recht (de eisers). tegen Detailresult Groep NV (DGR) om te stoppen met in- en verkoop van ’gangbaar’ varkensvlees en te zorgen dat minstens 90% van het varkensvleesaanbod ‘duurzaam’ is. Misstanden Onder DRG vallen de supermarkten Dirk en Dekamarkt. Een gedeelte van het door hen verkochte varkensvlees is ‘gangbaar’. Dat wil zeggen dat het niet voldoet aan de bovenwettelijke eisen, zoals het Beter Leven Keurmerk 1 ster, maar uitsluitend aan de wettelijke minimumeisen. Beide supermarkten zijn partner bij het verbond van Den Bosch van 1 september 2011, dat zich ten doel heeft gesteld uiterlijk in 2020 tot verduurzaming van de productie van vlees te komen. Daarbij is een aantal criteria van belang, onder meer over de hoeveelheid stalruimte voor de varkens en het slijpen van de tanden. In 2015 heeft Varkens in Nood een misstandenrapport gepubliceerd: bij de productie van ‘gangbaar’ vlees is nog altijd sprake van structurele misstanden ten koste van het dierenwelzijn. Daarbij wordt gedoeld op handelen in strijd met de wet- en regelgeving, maar ook op ander ongerief voor de varkens. Geen concrete overtredingen Varkens in Nood is eind 2014 een briefwisseling met DRG gestart, omdat haar vleeswaren- en snackassortiment niet aan de wettelijke vereisten zou voldoen. DRG heeft telkens geantwoord dat zij dat niet constateert en heeft Varkens in Nood verzocht ‘man en paard’ (concrete overtredingen door specifieke partijen in de keten) te noemen. Volgens DRG is bekend van welke varkensboeren het varkensvlees afkomstig is. En men kan alleen tegen misstanden optreden, wanneer men concrete informatie krijgt. Eisers niet ontvankelijk Na bespreking van de voorgeschiedenis komt de rechtbank tot haar oordeel over de verschillende vorderingen van de eisers. In de eerste plaats zijn de eisers niet ontvankelijk in hun verzoek voor recht te verklaren dat DRG door de verkoop van ‘gangbaar’ vlees onrechtmatig handelt. Een verklaring voor recht kan alleen gegeven worden, wanneer er sprake is van een rechtsverhouding tussen partijen. Er is een rechtsverhouding tussen enerzijds DRG en haar leveranciers en anderzijds DRG en haar afnemers, de consument, maar niet tussen DRG en de eisers. DGR neemt verantwoordelijkheid Wat betreft de andere vorderingen volgt de rechtbank het standpunt van DRG. Op basis van gesignaleerde misstanden in de varkenshouderij in zijn algemeenheid kan niet zonder meer aangenomen worden dat ook Dirk en Dekamarkt vlees verkopen dat onrechtmatig is geproduceerd of dat zij het risico daartoe nemen. De eisers hebben geen enkele schakel in de varkensvleesproductieketen van Dirk of Dekamarkt genoemd of kunnen noemen die zich schuldig maakt aan de gesignaleerde misstanden. Bovendien, en dat is ook niet tegengesproken door de eisers, doet DRG al het mogelijke om de ketens waarvan zij gebruik maakt te monitoren. Zo wordt er uitsluitend ingekocht en geslacht bij slachterijen waarmee een langdurige relatie bestaat en waarmee is overeengekomen dat het vlees tenminste voldoet aan de regelgeving. Tenslotte blijkt ook uit de monitor van de eisers dat DRG verantwoordelijkheid heeft genomen bij het verduurzamen van de vleesproductie. Zo’n 60% van al het varkensvlees voldoet aan de criteria van het Beter Leven Keurmerk. Rechtbank Noord-Holland 5 juli 2017, ECLI:NL:RBNHO:2017:5655&lt;/p&gt;&lt;h2&gt;Milieurecht&lt;/h2&gt;&lt;h4&gt;Fosfaatrechten&lt;/h4&gt;&lt;p&gt;De Instellingsregeling Commissie knelgevallen fosfaatrechten is geplaatst in &lt;span class="italic"&gt;Stcrt.&lt;/span&gt; 2017, nr. 30719). In de regeling vinden we onder meer de taakomschrijving van de commissie. De wet die het stelsel van fosfaatrechten invoert in inmiddels in het Staatsblad geplaatst (&lt;span class="italic"&gt;Stb&lt;/span&gt;. 2017, 229). Dat geldt ook voor de Wet grondgebonden groei melkveehouderij (&lt;span class="italic"&gt;Stb&lt;/span&gt;. 2017, 228).&lt;/p&gt;&lt;h4&gt;Pluimveerechten&lt;/h4&gt;&lt;p&gt;Ontheffing aangevraagd (art. 113 e.v. Uitvoeringsregeling Meststoffenwet) en afgewezen. Beleidsregels mogen worden gevolgd. Loting tussen aanvragen niet ontoelaatbaar. CBB 12 mei 2017, ECLI:NL:CBB:2017:182&lt;/p&gt;&lt;h4&gt;Mestfraude&lt;/h4&gt;&lt;p&gt;Het Bureau Onderzoek en Rijksuitgaven van de Tweede Kamer (BOR) heeft aan de vaste commissie advies uitgebracht over mestfraude. Dat is naar de kamer gestuurd (&lt;span class="italic"&gt;Kamerstukken&lt;/span&gt; 2016/17, 33037, nr. 216). Veel concreets komt er niet in naar voren. &lt;/p&gt;&lt;h4&gt;Monsters&lt;/h4&gt;&lt;p&gt;Boetes wegens overtreding van de Uitvoeringsregeling Meststoffenwet; monsterneming; de norm voor het monster is een volume van 650 ml, maar verweerder heeft gehandhaafd op een gewicht van 500 g; geen overtreding. CBB 15 juni 2017, ECLI:NL:CBB:2017:200&lt;/p&gt;&lt;h4&gt;Geurhinder&lt;/h4&gt;&lt;p&gt;Onrechtmatige daad, hinder. Onrechtmatige stankhinder bij exploitatie pluimveebedrijf tussen 2002-2008? Mocht het hof bij de beoordeling van die vraag inspiratie putten uit normen van de in 2007 van kracht geworden Wet geurhinder en veehouderij? HR 16 juni 2017, ECLI:NL:HR:2017:1106&lt;/p&gt;&lt;h4&gt;Milieuvergunning&lt;/h4&gt;&lt;p&gt;Omgevingsvergunning milieu voor het uitbreiden van een varkenshouderij is geweigerd vanwege gezondheidsrisico’s die zijn geduid in het VGO-onderzoek van het RIVM, aangevuld met de Notitie Handelingsperspectieven veehouderij en volksgezondheid van het bestuurlijk platform omgevingsrecht, waarin een aanzet is gegeven voor een toetsingskader van verspreiding van endotoxinen als gevolg van varkens- en pluimveehouderijen. De rechtbank ziet in het VGO-onderzoek in combinatie met de Notitie en het onderzoek van Erbrink een indicatie dat sprake kan zijn van een risico voor de volksgezondheid als gevolg van de verspreiding van endotoxinen voor de in het onderzoek van Erbrink genoemde diersoorten. De aanvraag ziet echter niet op deze diersoorten. Bovendien neemt in dit geval de overschrijding van de emissienormen af ondanks een toename van dierenaantallen. In dat geval adviseert de Notitie geen weigering. De rechtbank geeft geen oordeel over de aanvaardbaarheid van de adviesgrenswaarde (30 EU/m³) en de juistheid van de relatie tussen de emissie van fijn stof en de verspreiding van endotoxinen die in de Notitie en het onderzoek van Erbrink wordt gelegd. Rechtbank Oost-Brabant 30 mei 2017, ECLI:NL:RBOBR:2017:2920&lt;/p&gt;&lt;h4&gt;Mestverbranding&lt;/h4&gt;&lt;p&gt;De rechtbank ziet zich niet genoodzaakt haar beoordeling te beperken tot de vraag of voldoende gegevens zijn overgelegd maar een oordeel te geven over het eigenlijke probleem: wat is de juiste hedonische wegingsfactor van een mestverbrandingsinstallatie? De StAB heeft deze factor in haar advies bepaald. In de uitspraak wordt de kritiek op het advies besproken en volgt de rechtbank het StAB Advies.. De rechtbank heeft ter zitting aan de StAB de vraag gesteld of zij het aannemelijk acht dat de aangevraagde installatie de (met de geadviseerde factor berekende) emissiewaarde kan halen. De StAB heeft deze vraag bevestigend beantwoord. De rechtbank concludeert dat de richtwaarde op de Kemphaanweg 3 wordt overschreden maar dat wordt voldaan aan de grenswaarde. Weliswaar zal verweerder de overschrijding van de richtwaarde moeten motiveren, maar dat betekent niet, dat verweerder zich zonder meer op het standpunt kan stellen dat niet wordt voldaan aan de Beleidsregel. Verweerder heeft in het bestreden besluit ook niet gemotiveerd dat de overschrijding van de richtwaarde niet toelaatbaar is. Rechtbank Oost-Brabant 27-06-2017, ECLI:NL:RBOBR:2017:3401&lt;/p&gt;&lt;h4&gt;Grond&lt;/h4&gt;&lt;p&gt;Bosperceel telt niet mee voor de gebruiksnorm; geen feitelijke beschikkingsmacht; niet in het kader van een normale bedrijfsvoering in gebruik. CBB 4 mei 2017, ECLI:NL:CBB:2017:208&lt;/p&gt;&lt;h2&gt;Fiscaal recht&lt;/h2&gt;&lt;h4&gt;Bos en natuur&lt;/h4&gt;&lt;p&gt;Zes fiscale vrijstellingen op het gebied van bos en natuur zijn geëvalueerd. Deze beleidsevaluatie was in de Rijksbegroting 2016 aangekondigd. De evaluatie is uitgevoerd door Wageningen Economic Research (voorheen LEI Wageningen UR). De algemene conclusie uit de evaluatie is dat de zes fiscale vrijstellingen bijdragen aan het bereiken van doelen van het overheidsbeleid. Zij brengen geen hoge administratieve lasten en uitvoeringskosten met zich mee. Het budgettair belang is beperkt. De fiscale vrijstellingen zijn over het algemeen goed bekend bij en ook aantrekkelijk voor de betreffende doelgroepen. Een van de aanbevelingen betreft de kavelruil. Het signaal van de onderzoekers dat er kavelruil wordt gerealiseerd zonder objectieve verbetering van de inrichting van het landelijk gebied, wordt herkend door de Belastingdienst. Financiën zal met het Interprovinciaal Overleg (IPO) in gesprek gaan over de wijze waarop oneigenlijk gebruik van de vrijstelling kan worden voorkomen, waarbij de eenvoud van de regeling niet uit het oog mag worden verloren. Eveneens zal naar aanleiding van het onderzoek de Wet belastingen op rechtsverkeer op het punt van verwijzingen naar wettelijke regelingen worden aangepast. (&lt;span class="italic"&gt;Kamerstukken II&lt;/span&gt; 2016/17, 33576, nr. 106).&lt;/p&gt;&lt;h4&gt;WOZ/varkensbedrijf&lt;/h4&gt;&lt;p&gt;Alternatieve berekeningswijze Taxatiewijzer. Eiser voert aan dat de Taxatiewijzer voor het belastingjaar 2016 (waardepeildatum 1 januari 2015), vanwege de slechte situatie in de varkenshouderij, op p. 169 een alternatieve berekeningswijze voorschrijft. Deze alternatieve berekeningswijze houdt (kort gezegd) in dat bij varkensbedrijven met een omvang van meer dan 1500 m2 aan varkensstallen een optelsom van alle deelobjecten in TIOX niet meer voldoet. De waarde van het varkensbedrijf (dus met inbegrip van een eventuele bedrijfswoning, bijgebouwen, mestkelders en ondergrond) wordt dan bepaald aan de hand van de totale oppervlakte van de aanwezige varkensstallen, vermenigvuldigd met een eenheidsprijs per vierkante meter. Verweerder heeft zich er bij zijn waardering rekenschap van gegeven dat de enkele toepassing van de TIOX-systematiek volgens de Taxatiewijzer bij een varkensbedrijf als dat van eiser tot een te hoge WOZ-waarde leidt. Mede om die reden heeft de taxateur de waarden van de deelobjecten op diverse manieren neerwaarts gecorrigeerd. Eiser maakt de door hem bepleite waarde daarentegen niet aannemelijk. Bij de in de Taxatiewijzer voorgestelde alternatieve berekeningswijze wordt ervan uitgegaan dat eventuele kopers (enkel nog) kijken naar de verdiencapaciteit van het agrarische object. In deze zaak omvat het agrarisch object niet alleen een varkensbedrijf, maar ook een koffie-/theehuis met luifel en een boerderijterras, waarvan ter zitting is komen vast te staan dat sprake is van een professioneel geëxploiteerde horecagelegenheid. De verdiencapaciteit wordt daarmee niet alleen bepaald door de varkensstallen, maar ook door dit koffie-/theehuis met boerderijterras. Zo de voorgestelde alternatieve berekeningswijze (ook) toegepast zou moeten worden in het geval dat, zoals in deze zaak, geen sprake is van een zuiver varkensbedrijf, dan ziet rechtbank niet in waarom aan dit deelobject geen afzonderlijke waarde zou moeten worden toegekend. Beroep ongegrond. Rechtbank Oost-Brabant 24 mei 2017, ECLI:NL:RBOBR:2017:2875&lt;/p&gt;&lt;h4&gt;WOZ/landgoed&lt;/h4&gt;&lt;p&gt;WOZ waarde NSW-landgoed. Hof oordeelt dat de Heffingsambtenaar voor het onderhavige jaar, 2014, niet gebonden is aan een voor eerdere jaren gesloten compromis over de instandhoudingsfactor. De instandhoudingsfactor is door de Heffingsambtenaar terecht op 0,92 vastgesteld. Belanghebbende heeft geen inzicht gegeven in de feitelijke staat van onderhoud en heeft evenmin een inpandige opname toegelaten. Hof Den Bosch 4 mei 2017, ECLI:NL:GHSHE:2017:1926&lt;/p&gt;&lt;h2&gt;Bedrijfsopvolging&lt;/h2&gt;&lt;h4&gt;Scheiding en deling&lt;/h4&gt;&lt;p&gt;Scheiding en deling van een agrarisch familiebedrijf op basis van één of meer maatschapsakten en een testament. Toelaatbaarheid bevoordeling van een als bedrijfsopvolger aangewezen zoon in boedelscheiding boven de andere kinderen met de bedoeling dat hij het bedrijf rendabel zal kunnen voortzetten. Rechtbank Overijssel 31 mei 2017, ECLI:NL:RBOVE:2017:2312&lt;/p&gt;&lt;h2&gt;Buitenlands agrarisch recht&lt;/h2&gt;&lt;h4&gt;België&lt;/h4&gt;&lt;p&gt;Er is een nieuw Vlaams Onteigeningsdecreet (2017) waarin een harmonisatie en verjonging van de administratieve en gerechtelijke procedure voor onteigeningen. Koen van den Wyngaert schrijft in het &lt;span class="italic"&gt;Belgisch Tijdschrift voor Agrarisch Recht&lt;/span&gt; (juni 2017, p. 54-87) een uitvoerige beschouwing over dit decreet. &lt;/p&gt;&lt;h2&gt;Europees agrarisch recht&lt;/h2&gt;&lt;h4&gt;Landbouwraad&lt;/h4&gt;&lt;p&gt;Op de agenda van de landbouwraad van juni 2017 staan onder meer: (mogelijk) een voorstel verordening biologische productie en etikettering, de marktsituatie, crisisparaatheid voor plant- en diergezondheid.(&lt;span class="italic"&gt;Kamerstukken II&lt;/span&gt; 2016/17, 21501-32, nr. 1028).&lt;/p&gt;&lt;h2&gt;Diversen&lt;/h2&gt;&lt;h4&gt;Verzekering&lt;/h4&gt;&lt;p&gt;Diefstal van een kniplader/shovel uit koeienstal. Verzekerde had de sleutel in het contactslot van de kniklader achtergelaten in de niet afsluitbare stal. Verzekeraar heeft op goede gronden uitkering geweigerd. De polisvoorwaarden waren duidelijk. Rechtbank Midden-Nederland 31 mei 2017, ECLI:NL:RBMNE:2017:2639&lt;/p&gt;&lt;h4&gt;Mais van de buurman&lt;/h4&gt;&lt;p&gt;Onrechtmatige daad door het oogsten van maïs die aan de buurman toebehoort. De buurman is ten onrechte niet ingegaan op een aanbod tot compensatie en heeft daardoor niet voldaan aan zijn verplichting tot beperking van de schade. Vordering afgewezen. Hof Arnhem-Leeuwarden 30 mei 2017, ECLI:NL:GHARL:2017:4651&lt;/p&gt;&lt;h4&gt;Verkeer&lt;/h4&gt;&lt;p&gt;Bij het primaire besluit heeft verweerder besloten tot het instellen van een zonaal inrijdverbod voor doorgaand landbouwverkeer in de kern van Zeddam, met uitzondering van bestemmingsverkeer, omdat dit te allen tijde wel in Zeddam moet kunnen komen. Daaraan heeft verweerder ten grondslag gelegd dat na de herinrichting van de ‘s-Heerenbergseweg en Kilderseweg (verder ook: de traverse) het niet wenselijk is dat het landbouwverkeer over de traverse zal blijven rijden en dat op de beide wegen na de herinrichting het verblijven de belangrijkste functie van de weg is. Het inrijdverbod zal van kracht zijn voor de gehele kern van Zeddam. Bij alle invalswegen van Zeddam wordt, meestal ter hoogte van de komgrens, het zonebord CO8zb geplaatst. Voor de noord-zuid verbinding acht verweerder een goede alternatieve route beschikbaar via de rondweg N316. De oost-west route bestaat hoofdzakelijk uit de Terborgseweg (N335) en Beekseweg (N335). Deze route blijft ongewijzigd met het instellen van de verbodszone voor doorgaand landbouwverkeer. Alternatieven onvoldoende onderbouwd. Beroep gegrond. Rechtbank Gelderland 08-06-2017, ECLI:NL:RBGEL:2017:3038&lt;/p&gt;&lt;h4&gt;Verbouwing&lt;/h4&gt;&lt;p&gt;Verbouwing van varkensstallen, gedeeltelijk een vaste aanneemsom, later overgegaan op regie. Discussie over de hoogte van reeds betaalde en nog te betalen facturen. Hof Den Bosch 20 juni 2017, ECLI:NL:GHSHE:2017:2779&lt;/p&gt;</content><legacyfootnotes/><footnotes><footnote/></footnotes><auteurs/><published>2017-08-21 11:59:07</published><modified>2017-08-22 10:22:20</modified><editiondate>2017-08-21</editiondate><htmlpath>https://denhollander.info/artikel/14407</htmlpath></article>
</articles></edition>