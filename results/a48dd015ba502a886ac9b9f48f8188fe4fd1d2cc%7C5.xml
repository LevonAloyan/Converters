<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>9</uitgave><aflevering>8</aflevering><searchword>TvAR 9/2018</searchword><id>15134</id><udhid>UDH:TvAR/15134</udhid><titel>Pachtprijsbeheersing, een element van centrale planeconomie - Een terugblik op de pachtprijsbeheersing door de Staat en een analyse van de knelpunten</titel><searchwords><searchword>TvAR 9/2018</searchword><searchword>UDH:TvAR/15134</searchword></searchwords><attachments><attachment><name>19971.pdf</name><extention>pdf</extention><url>https://denhollander.info/download/19971/ci</url></attachment></attachments><inleiding>&lt;p&gt;Onlangs is de regeling pachtprijzen 2018 door de minister afgekondigd. Het prijsniveau heeft bij verpachters tot ontevredenheid geleid. Het huidige pachtprijzenbesluit heeft feitelijk al vanaf de invoering in 2007 steeds veel discussie gegeven. De prijsbeheersing in het huidige pachtstelsel is een element van centraal geleide economische planning. De effecten van een centraal geleide economische planning zijn in het verleden uitvoerig onderzocht en beschreven door de econoom F.A. Hayek (1899-1992).[2] In dit artikel wordt aan de hand van het gedachtengoed van F.A. Hayek een nadere duiding gegeven van de oorzaken die ten grondslag liggen aan het niet goed functioneren van de pachtprijsbeheersing door de overheid en welke bezwaren aan het huidige systeem kleven.&lt;/p&gt;</inleiding><content>&lt;h3&gt;1. Algemene kenmerken van economische planning&lt;/h3&gt;&lt;h4&gt;1.1. De kenmerken van een element van centraal geleide planeconomie&lt;/h4&gt;&lt;p&gt;In de vrije markteconomie streeft ieder individu zijn eigen doelen na. Via vrije prijsvorming en concurrentie worden activiteiten in een spontaan proces op elkaar afgestemd. Bij planeconomische elementen daarentegen wordt getracht op basis van de ratio door bewuste controle, centrale directie en aansturing van de gezamenlijke economische activiteiten, vooropgezette doelen te realiseren middels een plan. Dit plan dient een output te hebben die &lt;span class="underlined"&gt;‘redelijk’ of ‘rechtvaardig’&lt;/span&gt; is. Het centrale argument van Hayek tegen economische planning is dat het plan, een overeenstemming veronderstelt over de te bereiken doelen, die er in werkelijkheid niet is (in het geval van de pachtprijsbeheersing: wat is een redelijke prijs?). &lt;/p&gt;&lt;h4&gt;1.2. Planning en de rechtstaat&lt;/h4&gt;&lt;p&gt;Economische planning maakt het noodzakelijk om in wetgeving juridische voorzieningen aan te duiden bij referentie van wat &lt;span class="underlined"&gt;fair of redelijk is&lt;/span&gt;. Hayek ziet de mate waarin deze termen in wetgeving voorkomen als maatstaf hoe het gesteld is met de rechtstaat. Hoe vaker deze termen voorkomen in de wet, hoe slechter het gesteld is met de rechtstaat. Dit lijkt op het eerste gezicht tegenstrijdig maar aangezien er geen overeenstemming is over wat fair of redelijk is en dit begrip niet concreet in de wet is ingevuld, betekent dit feitelijk dat de ‘force of law’ om arbitraire beslissingen te nemen door de wetgever wordt overgedragen aan een planningsautoriteit. Hiermee wordt veel macht uit handen gegeven aan de planner. &lt;/p&gt;&lt;h4&gt;1.3. Het doel van economische planning: een redelijke en rechtvaardige uitkomst &lt;/h4&gt;&lt;p&gt;Een belangrijk onderscheid tussen elementen van centraal geleide planeconomie en de vrije markteconomie is dat de prijzen in een vrije markteconomie tot stand komen tussen partijen op basis van vraag en aanbod. Marktprijzen zijn per definitie vrij van kwalificaties als fair of unfair. De prijzen kunnen wel als onredelijk hoog ervaren worden maar ze zijn zonder aanziens des persoons of van belangengroepen tot stand gekomen. Bij economische planning zijn de prijzen de uitkomst van een plan dat als output moet hebben een prijs &lt;span class="underlined"&gt;die redelijk of rechtvaardig&lt;/span&gt; is. De consequentie hiervan is dat de planner de belangen van de verschillende belangengroepen tegen elkaar af moet wegen en door een bewuste keuze het ene belang moet laten prevaleren boven het andere belang. De prijzen in een vrije markteconomie komen tot stand komen door het onpersoonlijke proces van de markt. De prijzen als resultaat van economische planning zijn tot stand gekomen door een bewuste keuze van de planner. Eén van de belangrijkste argumenten die Hayek aanvoert voor de vrije markteconomie is dat het de noodzaak tot bewuste sociale planning wegneemt en dat individuen vrij zijn om een prijs te bepalen die compenseert voor de risico’s of nadelen die met een transactie samenhangen. Volgens Hayek dient ieder individu vrij te zijn om te kopen en te verkopen tegen elke prijs waarvoor hij een koper/verkoper kan vinden. &lt;/p&gt;&lt;h3&gt;2. Pachtprijsbeheersing een element van economische planning&lt;/h3&gt;&lt;h4&gt;2.1. Art. 7:327 BW, Het planeconomische element in de titel pacht BW&lt;/h4&gt;&lt;p&gt;Titel 5 pacht Burgerlijk Wetboek die we hier tegen het licht houden, kent een element van prijsbeheersing door de Staat. Dit planeconomische element vinden we in art. 7:327 BW waarin is bepaald dat de pachtprijzen in een &lt;span class="underlined"&gt;redelijke&lt;/span&gt; verhouding moeten staan tot de bedrijfsuitkomsten met dien verstande dat de &lt;span class="underlined"&gt;redelijke&lt;/span&gt; belangen van de verpachter mede in acht worden genomen. Het begrip redelijke pachtprijs is niet ingevuld in de wet zelf en is daarmee een open norm (en daarmee subjectief en arbitrair). Het delegeren van de uitvoering van een subjectieve en arbitraire norm door de wetgever aan de planner/minister is een belangrijke oorzaak van de problemen van het huidige pachtprijzensysteem. In art. 7:327 staat dat de pachtprijzen bij algemene regel van bestuur worden vastgesteld. In dit artikel wordt de bevoegdheid om de prijzen vast te stellen aan de regering/minister gedelegeerd. Het ‘pachtprijzenbesluit 2007’ is het planningsinstrument (het plan) dat moet leiden tot de beoogde redelijke pachtprijs. De regering/minister wordt hier als planner aangesteld. &lt;/p&gt;&lt;h4&gt;2.2. Opdracht commissie van Hall ontwerp planningsinstrument&lt;/h4&gt;&lt;p&gt;De regering als planner heeft de commissie van Hall opdracht gegeven een planningsinstrument te ontwerpen dat leidt tot een redelijke uitkomst en dat op draagvlak van de belangengroepen kan rekenen. Omdat het probleem door de regering feitelijk doorgeschoven is naar de commissie bleef ook in de commissie het probleem bestaan dat er tussen de betrokken partijen geen werkelijke overeenstemming bestond over wat een redelijke pachtprijs is. Er is wel overeenstemming bereikt over het planningsinstrument (het pachtprijzenbesluit 2007) dat tot een redelijke pachtprijs moet leiden maar niet over het doel van de planning. Volgens Hayek is dit een typisch fenomeen bij economische planning dat wel overeenstemming is over het vehikel van de planning maar niet over het doel van de planning. Het doel is vaak omschreven in vage bewoordingen als ‘redelijk’ of ‘rechtvaardig’ zonder deze begrippen nader in te vullen. Hayek vergelijkt dit met een groep mensen die besluiten een reis te gaan maken en hiervoor een plan opstellen zonder dat er in de groep overeenstemming is over de bestemming. Dit betekent dat enkelen of allen een reis moeten gaan maken die zij eigenlijk niet willen. In het pachtdossier zijn dit met name de verpachters geweest omdat de outputprijs van de planning de laatste decennia steeds onder de marktwaarde heeft gelegen. Zowel verpachters als de pachters zijn ontevreden over o.a. de grote schommelingen van jaar tot jaar in de door de Staat vastgestelde hoogst toelaatbare pachtprijs. Er is tussen partijen geen werkelijke overeenstemming over de output van het planningsinstrument: een redelijke pachtprijs. De pachters vinden de pachtprijzen na een fors verhogingspercentage onredelijk hoog en zien de prijzen na een fors verlagingspercentage als een correctie naar normale waarden. Voor de verpachters geldt het omgekeerde. &lt;/p&gt;&lt;h4&gt;2.3. Het plan (pachtprijzenbesluit 2007)&lt;/h4&gt;&lt;p&gt;In het planningsinstrument van de regering, de AMVB ‘pachtprijzenbesluit 2007, was Nederland aanvankelijk ingedeeld in 8 regio’s waarin overal dezelfde hoogst toelaatbare pachtprijs voor reguliere pacht werd gehanteerd ongeacht de werkelijke verschillen in kwaliteit van de grond. De enige factor die een relatie heeft met de werkelijke kwaliteit van de grond is het maximum van 2% van de vrije grondwaarde. Deze laatste norm wordt echter niet vaak gehaald zodat de invloed hiervan beperkt is. De grenzen tussen de pachtprijsgebieden die de planner heeft getrokken zijn per definitie arbitrair. Al vrij snel na de invoering van het planningsinstrument door de Staat in 2007 was er ontevredenheid over de outputprijzen van het pachtprijzenbesluit. De oorzaak werd gezocht in de regioindeling. De regering kwam tot de conclusie dat het planningsinstrument verbeterd moest worden en breidde het aantal pachtprijsgebieden uit van 8 naar 14 om het stelsel van prijsgebieden meer fijnmazig en nauwkeurig te maken. Het instrument is sindsdien al vele keren aangepast en verbeterd (invoering plafond 110%, invoering drempel 90%, wijzigingen in de gebiedsindeling, aanpassingen van Hall II). De output van het plan leidt met enige regelmaat tot ontevredenheid bij pachters of verpachters. Wageningen Economic Research (het voormalige landbouw economisch instituut) fungeert als planbureau/uitvoerder van het plan en berekent jaarlijks de pachtprijzen op basis van de in het plan bepaalde rekenmethode. De pachtprijzen voor 2018 zijn onlangs bekend geworden. Deze bevinden zich wederom fors onder de marktwaarde van geliberaliseerde pacht hetgeen heeft geleid tot grote ontevredenheid bij de verpachters. De pachters stellen dat de pachtprijs na een periode van hoge prijzen weer is teruggekeerd naar normale waarden. &lt;/p&gt;&lt;h3&gt;3. Bezwaren vanuit oogpunt van rechtszekerheid en voorzienbaarheid&lt;/h3&gt;&lt;h4&gt;3.1. Prijsvorming via lobby bij de planner&lt;/h4&gt;&lt;p&gt;Indien de prijzen niet tot stand kunnen komen door onderhandeling in de vrije markt maar door een planningsinstrument tot stand komen, kan een gewenste prijs door belangengroepen alleen verkregen worden door een lobby bij de planner (de minister/regering). Pachters en verpachters kunnen in geval van reguliere pacht uitsluitend een beoogde pachtprijs verkrijgen bij gratie van de planner. De lobby is gericht op de wijziging of het niet toepassen van de planning om zodoende de prijzen te beïnvloeden. De planner moet een bewuste belangenafweging maken op elk moment dat er druk op hem wordt uitgeoefend. Dit heeft er bijvoorbeeld toe geleid dat de prijzen tussen 2001 en 2007 door de regering/de planner niet zijn aangepast. Als de lobby via de tweede kamer loopt, is de vraag gerechtvaardigd of daarmee niet het normale democratische proces zijn beloop heeft. Wellicht wel maar volgens Hayek is voor de beoordeling van de toestand van de rechtstaat niet enkel bepalend of de besluiten democratisch tot stand zijn gekomen. Daarnaast is bepalend of de wetten en regels consequent en zonder uitzondering worden toegepast. En bij dit laatste criterium wringt de schoen in het pachtdossier. Er worden met enige regelmaat uitzonderingen gemaakt op een eerder vastgestelde systematiek. In de toelichting van het pachtprijzenbesluit 2007 staat dat bij de toepassing ervan de minister geen nadere beleidsruimte heeft (en het systeem derhalve consequent toe moet passen). Uit het kabinetstandpunt[3] ten aanzien van de wetswijziging in 2007 blijkt dat het kabinet dit zo ook heeft bedoeld:&lt;/p&gt;&lt;blockquote&gt;‘vaststellen van het veranderpercentage bij ministeriële regeling biedt voordelen bij de uitvoering. Uit oogpunt van rechtszekerheid is dit geen probleem omdat het veranderpercentage is gebaseerd op rekenmethodiek die vooraf vastgelegde objectieve maatstaven geeft en waarmee geen beleidsbeslissingen zijn gemoeid’&lt;/blockquote&gt;&lt;p&gt;De tweede kamer als controleorgaan van de regering dient er op toe te zien dat de minister het pachtprijzenbesluit consequent toepast. In de praktijk gebeurt echter precies het tegenovergestelde en wordt druk door kamerleden op de minister uitgeoefend om het vastgestelde planningssysteem niet of gematigd toe te passen. In het pachtdossier lijken de kamerleden soms wel eerder als directe spreekbuis van de belangengroepen te fungeren in plaats van als controleur van de regering. Omdat de planner zelf de bevoegdheid heeft de wijze van planning te wijzigen staat de planner continu onder druk van de kamer en belangengroepen om (al naar gelang de welgevalligheid van de uitkomsten van het planningsinstrument), de eerder vastgestelde wijze van planning niet toe te passen, te matigen of te wijzigen:&lt;/p&gt;&lt;h4&gt;3.2. Enkele voorbeelden&lt;/h4&gt;&lt;ol&gt;&lt;li class="nummers"&gt;In 2001 (wijziging van het toenmalige planningsinstrument, pachtnormenbesluit 1995) zouden de pachtprijzen voor los land volgens het pachtnormenbesluit verhoogd moeten worden met 25%. Op basis van een reactie van LTO op de voorgenomen wijziging en overleg met de kamer besloot de minister de verhoging af te toppen op 15%.[4] De kamer vond dat bij een verhoging van 25% de belangen van de pachter onvoldoende waren meegewogen en dat bij de pachtnormen ook de leefbaarheid van het platteland moest worden meegewogen.[5]&lt;/li&gt;&lt;li class="nummers"&gt;De minister had volgens de toenmalige pachtwet in 2004 pachtnormen moeten vaststellen. Uit het ontwerpbesluit blijkt dat de LTO in reactie op de voorgenomen verhoging van mening was dat de toenmalige economische omstandigheden in de landbouw een dergelijke verhoging van toen 15% niet toeliet. In het ontwerpbesluit schreef minister Veerman dat er feitelijk geen grondslag was om het verhogingspercentage niet toe te passen.[6] Desondanks ging minister Veerman in op het verzoek van de kamer en paste de verhoging niet toe.[7]&lt;/li&gt;&lt;li class="nummers"&gt;In 2005 probeerde minister Veerman nogmaals de pachtprijzen te verhogen middels een ontwerpbesluit.[8] Ditmaal bedroeg de beoogde verhoging van de prijs voor los land 8%. Ondanks het feit dat de regering zelfstandige beslissingsbevoegdheid had, voerde de minister de verhoging niet door wegens het ontbreken van draagvlak in de kamer en omdat hij zelf de pachtprijs ook niet meer wilde verhogen.[9] Het gevolg hiervan was dat de prijzen tussen 2001 en 2007 niet zijn verhoogd.&lt;/li&gt;&lt;li class="nummers"&gt;Het niet doorvoeren van verhogingen tussen 2001 en 2007 leidde logischerwijs tot een hoog veranderpercentage in 2007. Na de totstandkoming van het advies van Hall dat was gebaseerd op een akkoord tussen pachters en verpachters, besloot minister Veerman om in afwijking van dit juist bereikte akkoord, het veranderpercentage af te toppen op 25%. Uit de parlementaire verslagen blijkt dat de minister dit verzoek onder druk van de kamer heeft gedaan.[10] Het niet toepassen van het volledige veranderpercentage in 2007 leidde op zijn beurt weer noodzakelijkerwijs tot een groter veranderpercentage in 2009.&lt;/li&gt;&lt;li class="nummers"&gt;LTO verzocht in 2009 gelet op de hoge verhogingspercentages aan de minister om (in afwijking van de overeengekomen systematiek in de commissie van Hall) de pachtprijzen af te toppen op 110% van de regionorm. Dit verzoek werd door de minister gehonoreerd.[11]&lt;span class="superscript"&gt;, [12]&lt;/span&gt;&lt;/li&gt;&lt;li class="nummers"&gt;De BLHB verzocht in 2009 om de verhoging geheel achter wege te laten. Dit verzoek werd niet gehonoreerd.&lt;/li&gt;&lt;li class="nummers"&gt;LTO verzocht in 2009 om de uitkomsten van het pachtprijzenbesluit waaraan LTO zich had gecommitteerd niet onverkort toe te passen en de veranderpercentages af te toppen op 15%. Om uitvoeringstechnische redenen publiceerde de minister de regionormen echter voordat er overleg met de kamer kon plaatsvinden. De LTO kwam hard in aanvaring met de minister omdat de minister de normen had gepubliceerd voor het overleg met de kamer.[13]&lt;/li&gt;&lt;li class="nummers"&gt;In 2017 deed de BLHB een beroep op de Staatssecretaris om de prijsbeheersing voor geliberaliseerde pacht korter dan 6 jaar toe te passen (de bevoegdheid om deze prijsbeheersing al dan niet toe te passen is ook bij wet gedelegeerd aan de planner) . Door de kamer (SP) werd aan de staatssecretaris gevraagd of hij bereid was dit verzoek te honoreren.[14] De staatssecretaris antwoordde dat hij niet op de herziening van het pachtstelsel vooruit wilde lopen.[15]&lt;/li&gt;&lt;/ol&gt;&lt;p&gt;Het lijkt er op dat de belangengroep die de beste contacten heeft met kamerleden om druk uit te oefenen op de minister in de beste positie is om de gewenste prijs te verkrijgen. Reden waarom Hayek pleit voor het gedetailleerd opnemen van regels in de wet zelf in plaats van de uitvoering van een arbitraire norm te delegeren aan de planner. In het bijzonder is dit van belang bij economische aangelegenheden die invloed hebben op de verdeling van inkomen. Volgens Hayek is het de planning zelf die onvermijdelijk leidt tot de genoemde stand van zaken (lobby, het nemen van arbitraire beslissingen door de planner) ongeacht de betrokken personen in kwestie.&lt;/p&gt;&lt;h4&gt;3.3. Vergelijking met het huurrecht: de norm is ingevuld in formele wet &lt;/h4&gt;&lt;p&gt;Anders dan bij de pacht waar de norm ‘redelijke pachtprijs’ geheel is open gelaten, zien we bijvoorbeeld bij de huurprijs van bijvoorbeeld locatieafhankelijke 7: 290 bedrijfsruimte (waarvoor ook prijsbescherming geldt vanwege een afhankelijkheidspositie) dat de norm ten aanzien van de huurprijs gedetailleerd is ingevuld in de wet zelf: &lt;/p&gt;&lt;p&gt;Artikel 7:303 lid 2&lt;/p&gt;&lt;p&gt;Bij de nadere vaststelling van de huurprijs let de rechter op het gemiddelde van de huurprijzen van vergelijkbare bedrijfsruimte ter plaatse, die zich hebben voorgedaan in een tijdvak van vijf jaren voorafgaande aan de dag van het instellingen van de vordering. Iedere aldus in de vergelijking te betrekken huurprijs wordt herleid volgens de algemene ontwikkeling van het prijspeil sinds de dag waarop die huurprijs gold tot aan die van het instellen van de vordering. Zo het niet mogelijk is de rechter de voor de toepassing van deze maatstaf benodigde gegevens te verschaffen , maakt de rechter een schatting aan de hand van de wel ter zijne beschikking staande gegevens, waarbij hij die maatstaf zoveel mogelijk als richtsnoer bezigt.&lt;/p&gt;&lt;p&gt;Door de norm gedetailleerd in te vullen in de wet zelf zien we bij de huur van dergelijke bedrijfsruimte niet het probleem dat de minister continu onder druk komt te staan van de lobby via de tweede kamer. Qua mate van planning is te zeggen dat de gemiddelde marktprijs over de afgelopen 5 jaar (gecorrigeerd naar prijspeil) niet het zelfde is dan de actuele marktprijs. Daarmee zit ook in art. 7:303 een planningselement. Echter dit gaat veel minder ver. Ten eerste is het uitgangspunt de werkelijk gerealiseerde marktprijzen in plaats van door een planner arbitrair bepaalde ‘redelijke pachtprijs’. (Er zit enkel een vertraging in waardoor de prijs kan gaan afwijken van de actuele marktprijs). Ten tweede is de norm in in de wet zelf, gedetailleerd ingevuld. Hierdoor is de bevoegdheid die wordt overgedragen aan de rechter veel kleiner dan wanneer de norm in het geheel niet wordt ingevuld. De bevoegdheid die bij wet wordt gedelegeerd is enkel de bevoegdheid om uit te voeren conform een bij wet vastgestelde norm. Ten derde is het minder bezwaarlijk om deze bevoegdheid over te dragen aan een rechter dan aan een planner/minister omdat deze niet wordt beïnvloed door het politiek klimaat op enig moment en door de lobby van belangengroepen en druk van de tweede kamer. De rechter past de wet toe zonder uitzonderingen. Het systeem van prijsbepaling kan alleen gewijzigd worden bij wet. Bij de pacht daarentegen kan degene die de prijs bepaalt (de minister/regering) het pachtprijzenbesluit zelf aanpassen waardoor de minister kwetsbaar wordt voor lobby en politieke druk. Ten vierde blijft het prijssysteem bij huur door verankering in de wet zelf ook voor lange duur in stand wat de voorzienbaarheid voor marktpartijen vergroot. Dit in tegenstelling tot de vaststelling van de pachtprijzen door de Staat waarbij jaarlijks een reële mogelijkheid bestaat dat de minister onder invloed van lobby de in het pachtprijzenbesluit 2007 overeengekomen wijze van planning niet of gewijzigd toepast. &lt;/p&gt;&lt;h3&gt;4. Pachtprijsbeheersing vanuit economisch perspectief&lt;/h3&gt;&lt;h4&gt;4.1. Het probleem van de planner: Het informatieprobleem&lt;/h4&gt;&lt;p&gt;Een belangrijk probleem bij het vaststellen van pachtprijzen door de planner/minister op basis van economische planning is het informatieprobleem. Het informatieprobleem is gelegen in het gegeven dat de kennis omtrent de factoren van de prijsvorming slechts gedistribueerd aanwezig is. Ieder individu heeft slechts een deel van de informatie. Dit is de informatie over zijn/haar eigen omstandigheden en verwachtingen ten aanzien van bijvoorbeeld landbouwgrond. Al deze omstandigheden en verwachtingen van vele onbekende mensen zijn verdisconteerd in de marktprijs. Geen enkel individu noch de Staat kan alle omstandigheden kennen die ten grondslag liggen aan de marktprijs. Via het abstracte signaal van de marktprijs worden economische activiteiten via een spontaan proces gecoördineerd. Hierdoor hoeft het individu alle omstandigheden die aan de marktprijs ten grondslag liggen niet te kennen. Hij baseert zijn handelen op basis van marktprijzen. Het ontbreken van informatie bij de planner omtrent marktomstandigheden maakt het plannen van pachtprijzen niet goed mogelijk. Omdat er daarnaast geen overeenstemming is over wat een redelijke pachtprijs is, is de uitkomst van elke vorm van planning per definitie arbitrair en altijd aanleiding tot discussie blijven geven. &lt;/p&gt;&lt;h4&gt;4.2. Input voor de planning&lt;/h4&gt;&lt;p&gt;De planner heeft het probleem dat hij niet af kan gaan op de marktwaarde omdat het plan een output moet hebben die ‘redelijk en rechtvaardig’ is. Om tot een plan te komen heeft de planner wel alle informatie nodig over de genoemde feiten en omstandigheden die een prijs beïnvloeden. De planner heeft de informatie omtrent feiten en omstandigheden die ten grondslag hebben gelegen aan de marktprijs niet en kan ook niet af gaan op het abstracte signaal marktprijs waarin deze omstandigheden zijn verdisconteerd. De planner zal zijn informatie als input voor zijn plan op een andere manier moeten zien te verkrijgen dan via marktprijzen. In het pachtprijzenbesluit 2007 is dit ondervangen door als input voor de planning te nemen, de gemiddelde grondbeloning van de agrarisch ondernemer in een prijsgebied, die de redelijke vergoeding voor de pachter vertegenwoordigt en de reële lange rente die het redelijk rendement van de verpachter vertegenwoordigt. &lt;/p&gt;&lt;h4&gt;4.3. Diversiteit in landbouwgrond&lt;/h4&gt;&lt;p&gt;Aangezien de landbouwgrond een grote diversiteit kent in bodemkwaliteit, ligging, ontsluiting en ontwatering, zal de planner om zijn taak gemakkelijker te maken de diversiteit terug moeten brengen tot enkele categorieën. Dit is in het pachtprijzenbesluit 2007 gebeurd door Nederland aanvankelijk in 8 en later in 14 pachtprijsgebieden in te delen waarin overal dezelfde maximale pachtprijs geldt. Deze uniformering is op zich zelf al een belangrijke oorzaak voor verstoringen van de verhouding tussen de door de Staat bepaalde prijs en de werkelijke waarde van de grond voor de agrarisch ondernemer. &lt;/p&gt;&lt;h4&gt;4.4. Snelheid van aanpassing aan marktomstandigheden&lt;/h4&gt;&lt;p&gt;Bij vrije prijsvorming komen gewijzigde omstandigheden direct (zonder vertraging) tot uiting in de prijs. Bij economische planning is dit niet mogelijk. Het huidige pachtprijzensysteem kent een vertraging waardoor verhogingen in economisch minder gunstige omstandigheden moeten worden doorgevoerd en verlagingen in economisch betere omstandigheden. &lt;/p&gt;&lt;h4&gt;4.5. Economische noodzaak tot prijsbeheersing&lt;/h4&gt;&lt;p&gt;De voorstanders van prijsbeheersing vrezen dat er in bij volledig vrije prijsvorming zich gemakkelijk misstanden voor kunnen doen waarbij de verpachter door diens marktmacht een hoge prijs kan vragen bij een laag beschermingsniveau. Aangezien de geliberaliseerde pacht korter dan 6 jaar en de voorganger de éénmalige pacht geen prijsbescherming kennen zou bovengenoemd effect de afgelopen jaren zichtbaar moeten zijn geweest bij geliberaliseerde pacht korter dan 6 jaar. Het Lei heeft hier onderzoek naar gedaan.[16] De conclusie van het Lei: &lt;span class="italic"&gt;de gemiddelde cijfers van pachtovereenkomsten zonder prijsbeheersing wijzen niet direct op onredelijke prijzen die de noodzaak van prijstoetsing ondersteunen. &lt;/span&gt;Deze conclusie wijst er op dat de verhoudingen (uitgezonderd de bedrijven met een lock-in zoals de hoevepachters) veel meer gelijk zijn komen te liggen. &lt;/p&gt;&lt;p&gt;Het Lei heeft naar aanleiding van het deelakkoord Spelderholt I in opdracht van het ministerie van economische zaken onderzoek gedaan naar de werking van de prijstoets van de flexibele pacht in economisch perspectief. In dit rapport&lt;span class="superscript"&gt;16&lt;/span&gt; wordt door het Lei aangegeven dat de prijsvorming van de toen onderzochte flexibele pacht (versie Spelderholt I) wellicht beter aan marktpartijen kan worden overgelaten omdat de kans op overheidsfalen groot is, vanwege het ontbreken van voldoende informatie (dit is feitelijk een bevestiging van de kern van het betoog van Hayek dat economische planning niet werkt vanwege een gebrek aan informatie van de planner).&lt;/p&gt;&lt;h3&gt;5. Tot slot&lt;/h3&gt;&lt;p&gt;Op het moment van schrijven van dit artikel is er nog geen kabinetstandpunt bekend omtrent de uitgangspunten van een nieuw pachtstelsel. Vanuit het oogpunt van rechtszekerheid zou het mijns inziens wenselijk zijn om in een nieuw pachtstelsel de grondslag van de pachtprijs niet bij Algemene Maatregel van bestuur te bepalen maar gedetailleerd in de wet zelf op te nemen bijvoorbeeld door art. 7:327 te vervangen door bijvoorbeeld een vergelijkbaar art. als 7:303 lid 2 BW. Hierdoor komen pachters en verpachters niet jaarlijks onnodig tegenover elkaar te staan in een discussie over de uitkomsten van de planning. Daarnaast komt het de voorzienbaarheid en rechtszekerheid ten goede en geeft verpachters langjarig zekerheid omtrent rendement. &lt;/p&gt;</content><legacyfootnotes/><footnotes><footnote>1 K.A.C. Hunneman is rentmeester NVR bij Eelerwoude te Goor.</footnote><footnote>2 F.A. Hayek (1899-1992) was een econoom, pionier in monetaire theorie co-winnaar van de Nobelprijs in de economie 1974. De in dit artikel beschreven uitgangspunten van Hayek zijn door hem beschreven in het hoofdstuk ‘planning and the rule of law’ van zijn boek ‘the Road to Serfdom’ 1944.</footnote><footnote>3 &lt;span class="italic"&gt;Kamerstukken&lt;/span&gt; 27924 nr. 35, kabinetsstandpunt ten aanzien van het advies van de commissie pachtnormen.</footnote><footnote>4 Nota van toelichting, besluit 29 oktober 2001 wijziging pachtnormenbesluit 1995.</footnote><footnote>5 Rapport grondgebruik, pachtcontracten en pachtprijszettingsmechanismen, 2003, L.G.H. Slangen, N.B.P. Polman, A.J. Oskam, volgens tabel 4.13 van dit rapport bedroeg het percentage van de pachtkosten in de totale kosten van een melkveebedrijf met een aandeel pacht van 33,7% in 1999 gemiddeld 1,9% van de totale kosten van het bedrijf. Het percentage van de pachtkosten in de totale kosten van een akkerbouwbedrijf met een pachtareaal van 44,8% bedroeg in 1999 gemiddeld 5,5%.</footnote><footnote>6 Bijlage bij &lt;span class="italic"&gt;Kamerstukken&lt;/span&gt; 27924 nr. 20&lt;span class="bold"&gt; &lt;/span&gt;ontwerpbesluit wijziging pachtnormenbesluit 1995, ‘evenmin is er evenwel een goede aanleiding om af te zien van de voorgestelde verhoging van 15% gelet op de pachtprijsontwikkelingen in de afgelopen 10 jaren kan een dergelijk voorstel worden geacht in de lijn der verwachtingen van zowel pachter als verpachters te liggen.</footnote><footnote>7 &lt;span class="italic"&gt;Kamerstukken&lt;/span&gt; 27924 nr. 22, brief van minister aan kamer waarin hij aangeeft op verzoek van de kamer de pachtprijs niet te verhogen en de verhoging op te schorten voor de duur van 1 jaar.</footnote><footnote>8 Bijlage bij &lt;span class="italic"&gt;kamerstukken&lt;/span&gt; 27924 nr 27, ontwerpbesluit wijziging pachtnormenbesluit 1995, met een voorstel tot verhoging van de pachtprijzen voor los land van 8%.</footnote><footnote>9 &lt;span class="italic"&gt;Kamerstukken&lt;/span&gt; 27924 nr. 32&lt;span class="bold"&gt; , &lt;/span&gt;kamer geeft aan tegen verhogingen van de pachtprijs te zijn, minister geeft aan zelf ook geen verhoging te willen en geeft gehoor aan het verzoek van de kamer.</footnote><footnote>10 &lt;span class="italic"&gt;Kamerstukken&lt;/span&gt; 27924 nr. 39, uit de kamerstukken blijkt (bijdrage kamerlid Snijder-Hazelhoff) dat de kamer in 2007 heeft gevraagd om aftopping van de pachtprijzen tot 25% in 2007. Verder blijkt dat de BLHB heeft verzocht om de prijzen in 2009 geheel niet te verhogen en de LTO heeft verzocht om het veranderpercentage af te toppen op 15%.</footnote><footnote>11 Persbericht LTO d.d. 27-3-2009 ‘lto dringt aan op andere basis onder pachtprijzen. De lto werkgroep pacht is van mening dat er een extra plafond ingevoerd moet worden waardoor de regionorm niet meer dan 10% daarboven kan komen. In het bericht wordt aangekondigd dat zij dit voorstel binnenkort op het ministerie gaan toelichten.</footnote><footnote>12 Persbericht LTO d.d. 3-8-2009 ‘matiging pachtprijzen noodzaak’ de LTO is blij met de toezeggingen van de minister voor de extra plafond van 110% van de regionorm.</footnote><footnote>13 Persbericht LTO d.d. 7-9-2009 ‘LTO botst met Verburg (LNV) over aanpassing pachtprijzen. De LTO is ontstemd dat de minister de regeling publiceerde voordat er overleg met de kamer is geweest (hiermee LTO de mogelijkheid ontnemend om via de kamer druk op de minister uit te oefenen).</footnote><footnote>14 Bijlage bij &lt;span class="italic"&gt;Kamerstukken&lt;/span&gt; 27924 nr. 70 Bevindingen bemiddelaar Sicko Heldoorn.</footnote><footnote>15 Beantwoording staatssecretaris van Dam op Kamervragen van kamerlid van Gerven (SP) naar aanleiding van artikel ‘BLHB wil prijstoetsing bij geliberaliseerde pacht’ d.d. 13 april 2016.</footnote><footnote>16 Rapport ‘Flexibele pacht en prijstoetsig in economisch perspectief, mei 2015’, Silvis, Voskuilen, paragraaf 4.2 en 4.5, blz. 13; 15: kans op overheidsfalen wegens ontbreken informatie, prijszetting overlaten aan marktpartijen, paragraaf 3.2, p. 10: de gemiddelde prijzen wijzen niet op onredelijke prijzen die de noodzaak tot prijstoets ondersteunen (ook hier kan echter de vraag gesteld worden wat onredelijke pachtprijzen zijn).</footnote></footnotes><auteurs>ing. K.A.C. Hunneman</auteurs><published>2018-09-05 16:40:13</published><modified>2018-09-06 11:29:35</modified><editiondate>2018-09-05</editiondate><htmlpath>https://denhollander.info/artikel/15134</htmlpath></article>
</articles></edition>