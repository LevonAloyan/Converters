<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2005</searchword><id>4278</id><udhid>UDH:TvAR/4278</udhid><titel>Van Onna / Fortis Vastgoed B.V. (TvAR 2005/5281)</titel><searchwords><searchword>TvAR 6/2005</searchword><searchword>TvAR 2005/5281</searchword><searchword>UDH:TvAR/4278</searchword></searchwords><attachments><attachment><name>2005_nr 6_Rechtspraak_5281.pdf</name><extention>pdf</extention><url>https://denhollander.info/download/4236/ci</url></attachment></attachments><inleiding>ARREST IN DE ZAAK VAN:&#13;
Hermanus Antonius Theodorus van Onna,&#13;
wonende te Sint Philipsland, gemeente Tholen,&#13;
appellant,&#13;
procureur: mr. J.M. Bosnak,&#13;
tegen&#13;
de besloten vennootschap met beperkte aansprakelijkheid&#13;
Fortis Vastgoed BV, gevestigd&#13;
te Utrecht,&#13;
geïntimeerde,&#13;
procureur: mr. P.C. Plochg.</inleiding><content>1 De procedure in eerste aanleg&#13;
De pachtkamer van de rechtbank te Middelburg,&#13;
sectie kanton, locatie Zierikzee, heeft op&#13;
20 februari 2004 een vonnis gewezen tussen&#13;
appellant (verder te noemen: Van Onna) als&#13;
eiser en geïntimeerde (verder te noemen: Fortis)&#13;
als gedaagde. Naar dit vonnis, waarvan&#13;
een afschrift aan dit arrest is gehecht, wordt&#13;
verwezen voor de procesgang in eerste aanleg,&#13;
de in die instantie genomen beslissing en de&#13;
gronden daarvoor.&#13;
2 De procedure in hoger beroep&#13;
2.1 Bij exploot van 19 maart 2004 is Van Onna&#13;
in hoger beroep gekomen van genoemd vonnis&#13;
met dagvaarding van Fortis voor dit hof.&#13;
2.2 Bij memorie van grieven heeft Van Onna&#13;
onder wijziging van zijn eis tegen dat vonnis&#13;
vijf grieven aangevoerd en toegelicht en heeft&#13;
hij geconcludeerd dat het hof dat vonnis zal&#13;
vernietigen en, opnieuw rechtdoende, bij&#13;
arrest voor recht zal verklaren dat de door&#13;
Van Onna voorgenomen verkoop en levering&#13;
van 15.000 kg polsuiker (basisreferentie) niet&#13;
is onderworpen aan enige toestemming van&#13;
Fortis, en (primair) dat de door Van Onna bij&#13;
verkoop gerealiseerde opbrengst geheel aan&#13;
hem toekomt, althans (subsidiair) dat Van&#13;
Onna na verkoop tot niet meer zal zijn&#13;
gehouden dan dat hij de helft van de bij verkoop&#13;
gerealiseerde opbrengst aan Fortis dient&#13;
door te betalen met veroordeling van elk der&#13;
partijen in de eigen kosten.&#13;
2.3 Fortis heeft bij memorie van antwoord&#13;
onder overlegging van twee producties verweer&#13;
gevoerd met conclusie dat het hof bij&#13;
arrest, uitvoerbaar bij voorraad, het bestreden&#13;
vonnis zal bekrachtigen met veroordeling van&#13;
elk der partijen in de eigen kosten.&#13;
2.4 Ter zitting van het hof van 24 januari 2005&#13;
hebben partijen hun zaak doen bepleiten, Van&#13;
Onna door mr. G.M.F. Snijders, advocaat te&#13;
Utrecht, en Fortis door mr. N.S. Commijs,&#13;
advocaat te Apeldoorn. Beide partijen hebben&#13;
pleitnotities overgelegd. Mr. Snijders heeft ten&#13;
behoeve van zijn pleidooi op voorhand aan&#13;
het hof en aan de wederpartij twee producties&#13;
doen toekomen.&#13;
2.5 Hierna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
Deze luiden:&#13;
I Ten onrechte heeft de pachtkamer in eerste&#13;
aanleg in rechtsoverweging 3.18 van het vonnis&#13;
waarvan beroep overwogen dat de redenering&#13;
van de Pachtkamer van het Gerechtshof&#13;
te Arnhem, dat de teelt van suikerbieten&#13;
hoofdzakelijk afhangt van aard en kwaliteit&#13;
van de grond (zie r.o. 3.17) “nog onverkort&#13;
geldt” (aangezien de invoering van het Suikersysteem&#13;
2002 in de wijze waarop bieten worden&#13;
geteeld uiteraard geen wijziging heeft&#13;
gebracht).&#13;
II Ten onrechte heeft de pachtkamer in eerste&#13;
aanleg in rechtsoverweging 3.20 van het vonnis&#13;
waarvan beroep overwogen: “Aannemelijk&#13;
is dan ook dat met de overweging in de considerans,&#13;
als hiervoor weergegeven onder 3.14,&#13;
is beoogd tot uitdrukking te brengen dat de&#13;
bestaande situatie niet werd gewijzigd.”&#13;
III Ten onrechte heeft de pachtkamer in eerste&#13;
aanleg in rechtsoverweging 3.21 overwogen:&#13;
“Die overweging kan dan worden opgevat als&#13;
een derdenbeding in de zin van art. 6:253 BW&#13;
waarbij suikerfabrikanten en organisaties van&#13;
telers hebben afgesproken dat een derde, zoals&#13;
een verpachter, het recht verkreeg zich op de&#13;
overeenkomst te beroepen. Uit het standpunt&#13;
van Amev volgt dat zij dit beding heeft aanvaard&#13;
zodat Van Onna ook geen vergoedingsrecht&#13;
heeft verkregen”.&#13;
IV Ten onrechte heeft de pachtkamer in eerste&#13;
aanleg in rechtsoverweging 3.25 overwogen:&#13;
“Naar het oordeel van de pachtkamer is met&#13;
deze regeling slechts in zo’n geringe mate&#13;
afgeweken van het voorheen geldende systeem&#13;
van sterke grondgebondenheid van het suikerquotum&#13;
dat er onvoldoende aanleiding is&#13;
om te kunnen concluderen dat de teler wel&#13;
een vergoedingsrecht heeft verkregen.”&#13;
V Ten onrechte heeft de pachtkamer in eerste&#13;
aanleg de vorderingen van pachter als ongegrond&#13;
afgewezen.&#13;
4 De vaststaande feiten&#13;
4.1 Het hof zal uitgaan van de feiten die de&#13;
pachtkamer in eerste aanleg heeft vastgesteld&#13;
in haar vonnis onder 1 a-c, nu tegen deze vaststelling&#13;
geen grieven zijn gericht of bezwaren&#13;
zijn geuit. De in eerste aanleg vastgestelde feiten&#13;
zijn de volgende.&#13;
4.2 Bij schriftelijke pachtovereenkomst van&#13;
december 1983 heeft Amev met ingang van&#13;
1 november 1983 en voor de duur van 12 jaren&#13;
aan de vader van Van Onna verpacht een hofstede,&#13;
gelegen te Sint Philipsland in de Henriettepolder,&#13;
groot ongeveer 47.80.20 ha. Deze&#13;
pachtovereenkomst is op 6 april 1984 goedgekeurd&#13;
door de grondkamer.&#13;
4.3 Bij schriftelijke wijzigingsovereenkomst&#13;
van 14 april 1994 is Van Onna met ingang van&#13;
1 mei 1994 in de plaats gesteld als pachter.&#13;
Deze wijzigingsovereenkomst is op 20 mei&#13;
1994 goedgekeurd door de grondkamer.&#13;
4.4 Aan Van Onna is een suikerquotum toegekend.&#13;
Bij brief van 25 juli 2002 heeft de toenmalige&#13;
gemachtigde van Van Onna aan Amev&#13;
medegedeeld dat Van Onna het voornemen&#13;
heeft om 15.000 kg polsuiker (basisreferentie)&#13;
van zijn suikerquotum te verkopen en Amev&#13;
verzocht mede te delen of zij dat accepteert.&#13;
Bij brief van 30 juli 2002 heeft Amev medegedeeld&#13;
dat zij daarmee niet instemt.&#13;
5 Beoordeling van het geschil in&#13;
hoger beroep&#13;
5.1 De onderhavige procedure betreft de&#13;
vraag of het een pachter, die grond pacht&#13;
waarop suikerbieten worden geteeld, vrijstaat&#13;
om zijn basisreferentie polsuiker (verder te&#13;
noemen: het bietenquotum) aan derden te&#13;
vervreemden zonder toestemming van zijn&#13;
verpachter. Zowel bij bevestigende als bij ontkennende&#13;
beantwoording van deze vraag is&#13;
tevens aan de orde de vraag of de pachter aan&#13;
zijn verpachter, respectievelijk de verpachter&#13;
aan zijn pachter, in dat verband een vergoeding&#13;
verschuldigd is en zo ja, hoe hoog deze&#13;
vergoeding dient te zijn.&#13;
5.2 Het samenstel van de grieven leent zich&#13;
voor een algemene beoordeling.&#13;
5.3 Het hof heeft in zijn arresten van&#13;
29 november 1994 (gepubliceerd in het tijdschrift&#13;
Agrarisch Recht, jaargang 1995, onder&#13;
nr. 4742) en 14 januari 1997 (gepubliceerd in&#13;
dat tijdschrift, jaargang 1998, onder nr. 4918)&#13;
aan de hand van de indertijd van toepassing&#13;
zijnde Suikersystemen beslist dat het met de&#13;
gepachte grond naar evenredigheid samenhangende&#13;
bietenquotum aan het einde van de&#13;
pacht ter beschikking van de verpachter van&#13;
die grond moest worden gesteld. Deze uitspraken&#13;
moeten aldus worden begrepen, dat&#13;
de eerste versies van het suikersysteem hebben&#13;
geleid tot het ontstaan van een op naam&#13;
van de teler geregistreerd vermogensrecht dat&#13;
naar evenredigheid is gaan samenhangen met&#13;
het voor de suikerbietenproductie gebruikte&#13;
areaal van die teler, waartoe ook kan behoren&#13;
gepachte grond. Die samenhang brengt mee,&#13;
dat het een pachter in verband met artikel 25,&#13;
lid 2 van de Pachtwet en de redelijkheid en billijkheid&#13;
die de verhouding tussen partijen bij&#13;
de pachtovereenkomst beheerst in het algemeen&#13;
niet zal vrijstaan om aan het einde van&#13;
de pachtovereenkomst de pachtgrond aan zijn&#13;
verpachter ter beschikking te stellen zonder&#13;
het daarmee samenhangende bietenquotum.&#13;
5.4 Het hof begrijpt Van Onna aldus, dat hij&#13;
betoogt dat vanaf het Suikersysteem 2002 de&#13;
grondgebondenheid van het suikerquotum is&#13;
losgelaten omdat is toegestaan dat het bietenquotum&#13;
wordt overgeschreven zonder daarbij&#13;
grond te leveren. Dit zou volgens hem betekenen&#13;
dat hij geheel vrij is in het verhandelen&#13;
van zijn bietenquotum en daarvoor geen toestemming&#13;
van Fortis nodig heeft. Naar het&#13;
oordeel van het hof kan deze wijziging in de&#13;
overschrijvingsmogelijkheden die het Suikersysteem&#13;
2002 biedt echter niet ten nadele&#13;
strekken van de onder eerdere systemen verkregen&#13;
rechten van verpachters. Dit lijkt ook&#13;
te zijn onderkend in het Suikersysteem 2002&#13;
(considerans en artikel 16 lid 1 onder b); het&#13;
hof constateert in dit verband bovendien dat&#13;
in dit suikersysteem nog steeds een regeling is&#13;
gewijd aan de overschrijving van basisreferentie&#13;
bij beëindiging van pachtovereenkomsten&#13;
(artikelen 13 en 14). Een en ander betekent,&#13;
dat het Suikersysteem 2002 geen wijziging&#13;
heeft gebracht in de verplichting van de pachter&#13;
om aan het einde van de pachtovereenkomst&#13;
het met de pachtgrond samenhangende&#13;
bietenquotum ter beschikking van zijn verpachter&#13;
te stellen. Overigens onderschrijft het&#13;
hof het standpunt van Van Onna waar hij aanvoert&#13;
dat de considerans en artikel 16 lid 1&#13;
onder b van het Suikersysteem 2002 niet (ook&#13;
niet via derdenbeding) kunnen dienen als&#13;
argument dat de uitkomst van de arresten van&#13;
deze pachtkamer uit 1994 en 1997 ook in het&#13;
onderhavige geval móet gelden.&#13;
5.5 Het mogelijke feit dat de verpachter geen&#13;
teler is doet aan de zojuist genoemde verplichting&#13;
van de pachter niet af. Indien overschrijving&#13;
naar de verpachter niet mogelijk is&#13;
brengen de redelijkheid en billijkheid die de&#13;
afwikkeling van de pachtovereenkomst beheersen&#13;
mee dat de pachter, indien de verpachter&#13;
dit verlangt, zijn medewerking dient&#13;
te verlenen aan overschrijving van de basisreferentie&#13;
naar een door de verpachter aan te&#13;
wijzen opvolgende teler.&#13;
5.6 Uit het voorgaande vloeit voort dat de&#13;
grieven 2 en 3 van Van Onna (gedeeltelijk)&#13;
gegrond zijn. Dit kan echter niet leiden tot&#13;
toewijzing van zijn vordering. Zijn primaire&#13;
en subsidiaire standpunten zoals verwoord in&#13;
de memorie van grieven onder nrs. 14.9 en&#13;
14.10 en in de conclusie gaan immers beide uit&#13;
van een sinds 2002 bestaande vrijheid voor de&#13;
pachter om buiten zijn verpachter om het bietenquotum&#13;
te laten overschrijven naar een&#13;
derde. Dit standpunt, dat de basis van de&#13;
gehele vordering van Van Onna vormt, is in&#13;
het bovenstaande verworpen. Het vonnis&#13;
waarvan beroep dient derhalve met wijziging&#13;
van gronden te worden bekrachtigd.&#13;
5.7 Het hof ziet in het kennelijk principiële&#13;
karakter van deze zaak, in de overwegingen&#13;
van de pachtrechter in eerste aanleg over een&#13;
vergoedingsplicht en in de aandacht die partijen&#13;
aan dit aspect hebben gewijd, aanleiding&#13;
om enige rechtsoverwegingen ten overvloede&#13;
(5.8-5.11) te wijden aan de vraag, of de pachter&#13;
een vergoeding toekomt indien hij bietenquotum&#13;
aan zijn verpachter of aan een door&#13;
deze aangewezen derde moet afstaan. Namens&#13;
Van Onna is ook verzocht tot het zo nodig&#13;
opnemen van dergelijke overwegingen in verband&#13;
met het principiële karakter van de zaak.&#13;
5.8 In zijn onder 5.3 bedoelde arresten heeft&#13;
het hof geoordeeld dat de regels van het&#13;
grondgebonden systeem geen aanknopingspunt&#13;
biedt voor een vergoeding voor de pachter&#13;
en dat het ontstaan van een bietenreferentie&#13;
voornamelijk is toe te schrijven aan de aard&#13;
en kwaliteit van de grond, terwijl de invloed&#13;
van de teler – uitgaande van diens vakkundigheid&#13;
– op de opbrengst beperkt is. Het hof&#13;
heeft hierin aanleiding gezien tot het oordeel,&#13;
dat het met het gepachte samenhangende bietenquotum&#13;
toekomt aan de verpachter zonder&#13;
dat deze hiervoor een vergoeding aan zijn&#13;
pachter verschuldigd is. Dit oordeel is in de&#13;
literatuur op veel kritiek gestuit. Het hof heeft&#13;
in die kritiek aanleiding gezien om zijn beslissing&#13;
op dit punt te heroverwegen en komt&#13;
thans op die beslissing terug. Het hof overweegt&#13;
nu, dat weliswaar de verpachter door&#13;
het ter beschikking stellen van voor de bietenteelt&#13;
geschikte grond een wezenlijke bijdrage&#13;
heeft geleverd aan de totstandkoming en&#13;
handhaving van het bietenquotum, maar dat&#13;
ook de pachter een voor die totstandkoming&#13;
en handhaving essentiële bijdrage heeft geleverd&#13;
door de teelt van het gewas en het&#13;
aanwenden van voor die teelt benodigd(e) zaaizaad,&#13;
bemesting, gewasbescherming en dergelijke.&#13;
Zelfs indien de invloed van de teler, uitgaande&#13;
van vakkundige bedrijfsvoering, op de&#13;
opbrengst per hectare beperkt zou zijn, zoals in&#13;
het arrest van 1994 is overwogen, ziet het hof&#13;
hierin bij nader inzien geen voldoende reden&#13;
om de bijdrage van de teler op nihil te stellen.&#13;
5.9 Het hof neemt bij een en ander tevens het&#13;
volgende in aanmerking. De bijdragen van&#13;
pachter en verpachter in de opbouw en&#13;
instandhouding van het bietenquotum zijn&#13;
onlosmakelijk met elkaar verbonden en waren&#13;
beide nodig voor het ontstaan van het bietenquotum,&#13;
terwijl de aanspraak op dit quotum&#13;
is terug te voeren op een overheidsmaatregel&#13;
zonder dat de inspanningen van pachter en&#13;
verpachter waren gericht op de verkrijging&#13;
van dat vermogensrecht en zonder dat zij bij&#13;
het nemen van hun beslissingen rekening hebben&#13;
gehouden met de door de invoering van&#13;
de respectieve suikersystemen ontstane situatie.&#13;
Onder deze omstandigheden dient weging&#13;
achteraf van factoren zoals mate van inzet,&#13;
vakbekwaamheid en investeringen van de&#13;
pachter enerzijds, de kwaliteit van de door de&#13;
verpachter beschikbaar gestelde grond anderzijds&#13;
en de mate waarin een en ander aan de&#13;
suikerbietenproductie heeft bijgedragen achterwege&#13;
te blijven, voor zover dit niet op&#13;
grond van zeer bijzondere omstandigheden&#13;
naar maatstaven van redelijkheid en billijkheid&#13;
onaanvaardbaar zou zijn (vergelijk het arrest&#13;
van dit hof inzake het melkquotum van 24&#13;
september 1996, gepubliceerd in het tijdschrift&#13;
Agrarisch Recht, jaargang 1997 onder nr. 4896).&#13;
In het onderhavige geval is van dergelijke bijzondere&#13;
omstandigheden niet gebleken.&#13;
5.10 Een en ander leidt thans tot het – voor&#13;
het onderhavige geval ten overvloede gegeven&#13;
– oordeel dat er onvoldoende aanleiding is om&#13;
de bijdrage van de pachter in de opbouw en&#13;
instandhouding van het bietenquotum op een&#13;
lager percentage te stellen dan de bijdrage van&#13;
de verpachter, hetgeen betekent dat de redelijkheid&#13;
en billijkheid die bij de afwikkeling&#13;
van de pachtovereenkomst in acht dient te&#13;
worden genomen de pachter recht geven op&#13;
50% van de verkeerswaarde van het aan de&#13;
verpachter afgestane bietenquotum. Indien de&#13;
pachter zonder toestemming van zijn verpachter&#13;
het met het gepachte samenhangende&#13;
bietenquotum heeft overgeschreven naar een&#13;
derde, zoals in het onderhavige geval, dient hij&#13;
aan zijn verpachter een schadevergoeding te&#13;
betalen ter grootte van 50% van de verkeerswaarde&#13;
van het overgeschreven quotum.&#13;
5.11 Het hof overweegt nog dat de eisen van&#13;
de rechtszekerheid en de redelijkheid en billijkheid&#13;
er in beginsel aan in de weg zullen&#13;
staan dat met succes reeds totstandgekomen.&#13;
overeenkomsten of onherroepelijke rechterlijke&#13;
uitspraken omtrent (vergoedingen voor)&#13;
het bietenquotum op grond van dit arrest of&#13;
het gelijktijdig gewezen arrest in de zaak met&#13;
rolnummer 2004/329 ter discussie kunnen&#13;
worden gesteld. In de onderhavige zaak speelt&#13;
dit geen rol, nu nog geen overeenkomst is tot&#13;
stand gekomen, doch slechts van een voorgenomen&#13;
verkoop sprake is.&#13;
5.12 De slotsom luidt, dat het vonnis waarvan&#13;
beroep met verbetering van gronden dient te&#13;
worden bekrachtigd. Nu beide partijen hebben&#13;
geconcludeerd dat iedere partij in de&#13;
eigen proceskosten wordt veroordeeld, zal het&#13;
hof dit voor het hoger beroep volgen.&#13;
6 De beslissing&#13;
Het hof, recht doende in hoger beroep,&#13;
bekrachtigt met verbetering van gronden het&#13;
tussen partijen gewezen vonnis van de pachtkamer&#13;
van de rechtbank te Middelburg, sectie&#13;
kanton, locatie Zierikzee, van 20 februari&#13;
2004, waarvan beroep;&#13;
veroordeelt iedere partij in de eigen kosten&#13;
van het hoger beroep.</content><legacyfootnotes/><footnotes><footnote/></footnotes><auteurs/><published>2005-06-01 00:00:00</published><modified>2002-09-24 00:00:00</modified><editiondate>2005-06-01</editiondate><htmlpath>https://denhollander.info/artikel/4278</htmlpath></article>
</articles></edition>