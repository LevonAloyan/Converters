<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2003</searchword><id>4611</id><udhid>UDH:TvAR/4611</udhid><titel>Akkerbouw Promotie / CSM Suiker (TvAR 2003/5172)</titel><searchwords><searchword>TvAR 7/8/2003</searchword><searchword>TvAR 2003/5172</searchword><searchword>UDH:TvAR/4611</searchword></searchwords><attachments><attachment><name>2003_nr 78_Rechtspraak_5172.pdf</name><extention>pdf</extention><url>https://denhollander.info/download/4556/ci</url></attachment></attachments><inleiding>[Algemene wet bestuursrecht art. 1:2]&#13;
&#13;
Het Suikersysteem 2002 is een privaatrechtelijke&#13;
regeling. Het Suikersysteem is&#13;
immers tot stand gekomen na onderhandeling&#13;
tussen vertegenwoordigers van bietentelers&#13;
en fabrikanten en derhalve niet&#13;
eenzijdig vastgesteld. De suikerfabrikant is&#13;
geen bestuursorgaan in de zin van de Awb,&#13;
er is geen besluit en dus ook geen bezwaar&#13;
en beroep bij de rechtbank mogelijk.</inleiding><content>Uitspraak van de voorzieningenrechter van de&#13;
rechtbank Utrecht op het verzoek om een&#13;
voorlopige voorziening in het geschil tussen:&#13;
Akkerbouw Promotie Projecten, gevestigd te&#13;
Zeist,&#13;
verzoekster,&#13;
en&#13;
CSM Suiker B.V.,&#13;
verweerster.&#13;
1. Inleiding&#13;
1.1 Het verzoek heeft betrekking op een brief&#13;
van verweerster van 5 april 2002, waarbij aan&#13;
verzoekster is meegedeeld dat verweerster&#13;
zich tot geen enkele reactie op verzoeksters&#13;
schrijven van 2 april 2002 verplicht acht, aangezien&#13;
verweerster op generlei wijze met verzoekster&#13;
of haar gemachtigde in relatie staat.&#13;
Verzoekster heeft bij laatstgenoemd schrijven&#13;
verzocht te bevestigen dat zij – kort gezegd –&#13;
voor het jaar 2002 met verweerster een leveringscontract&#13;
heeft voor suikerbieten tegen&#13;
een door de Europese Gemeenschap (EG)&#13;
vastgestelde minimumprijs.&#13;
1.2 Het verzoek is op 4 september 2002 ter&#13;
zitting behandeld, waar verzoekster zich heeft&#13;
laten vertegenwoordigen door J.H.J. Haarhuis,&#13;
werkzaam bij verzoekster, en mr. J.T.&#13;
Fuller, advocaat te Zwolle. Verweerster heeft&#13;
zich laten vertegenwoordigen door N. Tollenaar,&#13;
bijgestaan door mr. S.B. Noë, advocaat&#13;
te ’s-Gravenhage.&#13;
2. Overwegingen&#13;
2.1 Ingevolge artikel 8:81 van de Algemene&#13;
wet bestuursrecht (Awb) kan, indien tegen&#13;
een besluit bij de rechtbank beroep is ingesteld&#13;
dan wel, voorafgaand aan een mogelijk&#13;
beroep bij de rechtbank, bezwaar is gemaakt&#13;
of administratief beroep is ingesteld, de voorzieningenrechter&#13;
van de rechtbank die bevoegd&#13;
is of kan worden in de hoofdzaak, op&#13;
verzoek een voorlopige voorziening treffen&#13;
indien onverwijlde spoed, gelet op de betrokken&#13;
belangen, dat vereist.&#13;
2.2 In dit geding dient allereerst de vraag te&#13;
worden beantwoord of de voorzieningenrechter&#13;
bevoegd is om kennis te nemen van het&#13;
verzoek om een voorlopige voorziening. In&#13;
dat verband is met name van belang om vast&#13;
te stellen of verweerster een bestuursorgaan&#13;
is. Immers, alleen in dat geval zou de brief van&#13;
5 april 2002 een besluit in de zin van artikel&#13;
1:3, eerste lid, van de Awb kunnen zijn, waartegen&#13;
bezwaar en beroep openstaat en ten&#13;
aanzien waarvan een verzoek om een voorlopige&#13;
voorziening kan worden getroffen.&#13;
2.3 Ingevolge artikel 1:2, eerste lid, van de&#13;
Awb wordt onder bestuursorgaan verstaan:&#13;
a. een orgaan van een rechtspersoon die&#13;
krachtens publiekrecht is ingesteld, of&#13;
b. een ander persoon of college, met enig&#13;
openbaar gezag bekleed.&#13;
Vastgesteld wordt – en tussen partijen is ook&#13;
niet in geschil – dat verweerster geen krachtens&#13;
publiekrecht ingestelde rechtspersoon als&#13;
bedoeld in artikel 1:2, eerste lid, aanhef en&#13;
onder a, van de Awb is, maar een krachtens&#13;
privaatrecht ingestelde rechtspersoon. Gelet&#13;
hierop dient derhalve te worden beoordeeld&#13;
of verweerster een ander persoon of college,&#13;
met enig openbaar gezag bekleed, als bedoeld&#13;
in artikel 1:2, eerste lid, aanhef en onder b,&#13;
van de Awb is. Dat is het geval indien en&#13;
voorzover verweerster een of meer overheidstaken&#13;
zijn opgedragen en de daarvoor benodigde&#13;
publiekrechtelijke bevoegdheden zijn&#13;
toegekend.&#13;
2.4 Op basis van artikel 32 e.v. van het EGVerdrag&#13;
heeft de EG een gemeenschappelijk&#13;
landbouwbeleid tot stand gebracht. Dit beleid&#13;
omvat onder meer een gemeenschappelijke&#13;
marktordening in de suikersector. Deze marktordening&#13;
is neergelegd in de EG-Verordening&#13;
nr. 1260/2001 (hierna: EG-Verordening). De&#13;
EG bepaalt ingevolge deze verordening de&#13;
quota voor A- en B-suiker die de suikerindustrie&#13;
van de lidstaten op de Europese&#13;
markt mogen afzetten tegen gegarandeerde&#13;
prijzen. Ingevolge artikel 11 van de EG-Verordening&#13;
verdelen de lidstaten deze quota&#13;
weer onder de op hun grondgebied gevestigde&#13;
suikerfabrikanten. Op grond hiervan heeft de&#13;
Minister van Landbouw, Natuurbeheer en&#13;
Visserij bij besluit van 24 september 2001&#13;
voor de verkoopseizoenen 2001/2002 tot en&#13;
met 2005/2006 de quota voor de twee suikerfabrieken&#13;
in Nederland, waaronder verweerster,&#13;
vastgesteld. Indien een suikerfabrikant&#13;
suiker produceert die niet valt binnen de hun&#13;
toegekende quota wordt deze suiker aangemerkt&#13;
als C-suiker, die alleen kan worden&#13;
afgezet tegen de op de wereldmarkt geldende&#13;
(lagere) prijzen.&#13;
Suikerfabrikanten zijn op grond van artikel 5&#13;
van de EG-Verordening verplicht om voor&#13;
bieten die zijn bestemd voor de productie van&#13;
A- en B-suiker door de EG vastgestelde minimumprijzen&#13;
te betalen. Verder is in artikel 19&#13;
van de EG-Verordening bepaald dat suikerfabrikanten&#13;
in de met individuele bietentelers te&#13;
sluiten leveringscontracten onderscheid dienen&#13;
te maken tussen bieten bestemd voor de productie&#13;
van A-suiker en bieten bestemd voor&#13;
de productie van B-suiker. Hiervan kan met&#13;
instemming van de lidstaat worden afgeweken&#13;
bij sectorale overeenkomst, hetgeen in Nederland&#13;
sinds 1987 geschiedt door middel van het&#13;
Suikersysteem. In artikel 6 van de EG-Verordening&#13;
is bepaald dat de sectorale overeenkomsten&#13;
en de contracten tussen verkopers en&#13;
kopers van suikerbieten moeten voldoen aan&#13;
kadervoorschriften, vastgesteld in bijlage III,&#13;
met name wat de voorwaarden voor aankoop,&#13;
levering, ontvangst en betaling van de suikerbieten&#13;
betreft.&#13;
2.5 Uit het voorgaande blijkt dat het een overheidstaak&#13;
is om de aan Nederland toebedeelde&#13;
suikerquota te verdelen over de suikerfabrikanten.&#13;
Daarnaast blijkt dat als er sectorale&#13;
overeenkomsten en/of contracten tussen verkoper&#13;
en koper van suikerbieten worden gesloten,&#13;
deze aan bepaalde voorwaarden moeten&#13;
voldoen. Naar het oordeel van de voorzieningenrechter&#13;
blijkt daaruit echter niet dat op&#13;
zich het sluiten van een overeenkomst met&#13;
een bietenteler tot levering van bieten die&#13;
onder de aan Nederland toegekende suikerquota&#13;
vallen, de uitoefening van een uit de&#13;
EG-verordening voortvloeiende overheidstaak&#13;
betreft. Dat in het Suikersysteem 2002, een&#13;
sectorale overeenkomst, bepalingen zijn opgenomen&#13;
met betrekking tot de wijze waarop&#13;
die verdeling plaatsvindt, doet aan het voorgaande&#13;
niet af. Het Suikersysteem 2002 is naar&#13;
het oordeel van de voorzieningenrechter een&#13;
privaatrechtelijke regeling. Het Suikersysteem&#13;
2002 is immers tot stand gekomen na onderhandeling&#13;
tussen vertegenwoordigers van de&#13;
bietentelers en de suikerfabrikanten en wordt&#13;
derhalve niet eenzijdig vastgesteld door of&#13;
namens de suikerfabrikant(en), de Minister&#13;
van Landbouw, Natuurbeheer en Visserij of&#13;
enig ander bestuursorgaan. Daar komt bij dat&#13;
ingevolge artikel 1, tweede lid, van het Suikersysteem&#13;
2002 dit systeem alleen van toepassing&#13;
is indien de bietenteler een leveringscontract&#13;
voor 2002 heeft gesloten met één van de&#13;
suikerfabrikanten en dat het Suikersysteem&#13;
2002 in de individuele leveringscontracten&#13;
tussen suikerfabrikant en bietenteler van toepassing&#13;
wordt verklaard. Het Suikersysteem&#13;
2002 heeft dan ook geen verdergaande reikwijdte&#13;
dan de contractuele verhouding tussen&#13;
suikerfabrikant en bietenteler. De noodzakelijke&#13;
instemming van de minister van Landbouw,&#13;
Natuurbeheer en Visserij met het&#13;
Suikersysteem 2002 ziet alleen op de (zie 2.4&#13;
van deze uitspraak) hantering van een zogenaamde&#13;
mengsuikerprijs in plaats van aparte&#13;
prijzen voor A- en B-suiker. Ook dit duidt&#13;
alleen op een regeling voor de situatie dat er&#13;
een contract is gesloten en niet op een overheidstaak&#13;
tot het sluiten van contracten.&#13;
2.6 Dat, zoals verzoekster ter zitting heeft&#13;
aangevoerd, het betalen door verweerster van&#13;
een gegarandeerde minimumprijs voor geleverde&#13;
bieten als het verstrekken van subsidie&#13;
moet worden gezien en dat verweerster in dat&#13;
licht bezien een overheidstaak uitoefent, kan&#13;
niet als juist worden aanvaard. Ingevolge artikel&#13;
4:21, eerste lid, van de Awb wordt onder&#13;
subsidie verstaan: de aanspraak op financiële&#13;
middelen, door een bestuursorgaan verstrekt&#13;
met het oog op bepaalde activiteiten van de&#13;
aanvrager, anders dan als betaling voor aan het&#13;
bestuursorgaan geleverde goederen of diensten.&#13;
De betaling van een gegarandeerde minimumprijs&#13;
voor aan verweerster geleverde goederen&#13;
(bieten) kan derhalve niet als subsidie&#13;
worden beschouwd.&#13;
2.7 Gelet op het vorenoverwogene kan niet&#13;
worden geoordeeld dat verweerster een bestuursorgaan&#13;
in de zin van de Awb is, zodat&#13;
de brief van 5 april 2002 reeds om die reden&#13;
geen besluit in de zin van de Awb is. Tegen&#13;
die brief kan dan ook geen bezwaar worden&#13;
gemaakt, noch beroep worden ingesteld bij de&#13;
rechtbank. Dit heeft tot gevolg dat de voorzieningenrechter&#13;
niet bevoegd is om kennis te&#13;
nemen van het verzoek om een voorlopige&#13;
voorziening met betrekking tot de brief van&#13;
5 april 2002.&#13;
2.8 Ingevolge artikel 8:84, vierde lid, juncto&#13;
artikel 8:75, eerste lid, van de Awb is de voorzieningenrechter&#13;
bij uitsluiting bevoegd een&#13;
partij te veroordelen in de kosten die een&#13;
andere partij in verband met de behandeling&#13;
van het verzoek om een voorlopige voorziening&#13;
in redelijkheid heeft moeten maken.&#13;
Natuurlijke personen kunnen slechts in de&#13;
kosten worden veroordeeld in geval van kennelijk&#13;
onredelijk gebruik van procesrecht.&#13;
Voor rechtspersonen, zoals verzoekster, geldt&#13;
deze beperking niet. Geoordeeld wordt dat in&#13;
dit geval sprake is van zodanige omstandigheden&#13;
dat termen aanwezig zijn om verzoekster&#13;
in de proceskosten van verweerster te&#13;
veroordelen. Daarbij is van doorslaggevend&#13;
belang geacht dat verweerster geen bestuursorgaan&#13;
in de zin van de Awb is en dat het gelet&#13;
hierop onredelijk moet worden geacht de kosten&#13;
die verweerster in deze voorlopige-voorzieningenprocedure&#13;
heeft moeten maken door&#13;
toedoen van verzoekster, te weten het indienen&#13;
van een verzoek om een voorlopige voorziening,&#13;
voor rekening van verweerster te laten.&#13;
De proceskosten van verweerster worden met&#13;
toepassing van het Besluit proceskosten&#13;
bestuursrecht begroot op € 644,– als kosten&#13;
van rechtsbijstand (twee punten ter waarde&#13;
van elk € 322,– voor indienen verweerschrift&#13;
en verschijnen zitting).&#13;
3. Beslissing&#13;
De voorzieningenrechter:&#13;
3.1 verklaart zich onbevoegd om van het verzoek&#13;
om een voorlopige voorziening kennis te&#13;
nemen;&#13;
3.2 veroordeelt verzoekster in de proceskosten&#13;
van verweerster in dit geding ten bedrage&#13;
van € 644,–.&#13;
NOOT&#13;
In deze uitspraak van de Utrechtse voorzieningenrechter&#13;
gaat het om de vraag of de&#13;
suikerfabrikant bij het nemen van beslissingen&#13;
op basis van het Suikersysteem aan te merken&#13;
is als een bestuursorgaan. Eerder heb ik&#13;
betoogd dat deze vraag zeer goed bevestigend&#13;
beantwoord zou kunnen worden. Zie: Kroniek&#13;
Agrarisch Recht 2001, blz. 17 e.v.; noot bij&#13;
Arbitragecommissie Suikersysteem 20 maart&#13;
2001, Agr.r. 2002, nr. 5121. De voorzieningenrechter&#13;
vindt nu van niet. Deze uitkomst is,&#13;
ook bij nadere beschouwing, onbevredigend.&#13;
Als we constateren dat de marktordening een&#13;
overheidstaak bij uitstek is, zou ook de uitvoering&#13;
daarvan als bestuurstaak moeten worden&#13;
gekwalificeerd en zou, bij geschillen, de bestuursrechter&#13;
bevoegd moeten zijn tot oordelen.&#13;
Zo is het dus niet: ergens in deze logische&#13;
gedachtegang zijn we, door de inrichting van&#13;
de suikermarktordening via de Europese Verordening&#13;
en de nationale uitwerking daarvan,&#13;
van het publiekrechtelijke spoor afgeraakt en&#13;
op privaatrechtelijk terrein terechtgekomen.&#13;
Ik zou menen dat de suikerfabrikant, aan wie&#13;
mede de uitvoering van de suikermarktordening&#13;
is opgedragen tegenover de individuele&#13;
bietenteler wel degelijk bekleed is met “enig&#13;
openbaar gezag” (art. 1:2 Awb). De suikerfabrikant&#13;
beschikt immers over de door de&#13;
nationale overheid aan haar toegedeelde suikerquotum.&#13;
Via het suikersysteem worden nadere&#13;
regelingen gegeven over de verdeling van dat&#13;
quotum over de telers. Dat het suikersysteem&#13;
tot stand is gekomen in overleg met vertegenwoordigers&#13;
van de bietentelers (LTO) maakt&#13;
dat suikersysteem nog niet privaatrechtelijk.&#13;
Een suikersysteem zonder marktordening is&#13;
immers volkomen ondenkbaar. Daar komt&#13;
nog bij de noodzakelijke goedkeuring van de&#13;
minister. Volgens de rechter ziet deze goedkeuring&#13;
alleen op de hantering van de mengsuikerprijs,&#13;
maar een goedkeuring is het niettemin.&#13;
De minister zou dan dus (een deel van)&#13;
een privaatrechtelijke overeenkomst goedkeuren.&#13;
Dat moet dan toch ook op een bestuursrechtelijke&#13;
bevoegdheid berusten. Hoe dat ook&#13;
zij, ook privaatrechtelijk zijn er de nodige&#13;
voetangels en klemmen. Als het Suikersysteem&#13;
niet een publiekrechtelijk besluit is, wat is het&#13;
dan wel? De Arbitragecommissie heeft in&#13;
bovengenoemde uitspraak net gedaan of het&#13;
om algemene voorwaarden ging, zonder overigens&#13;
tot deze kwalificatie als zodanig te&#13;
komen. De commissie toetste daarbij aan ter&#13;
zake in art. 6:237 BW opgenomen waarborgen&#13;
en kwam tot de niet erg overtuigende conclusie&#13;
dat de bepalingen van art. 19 van het suikersysteem&#13;
(1999) niet als onredelijk bezwarend&#13;
moesten worden aangemerkt. En als het dan&#13;
helemaal privaatrechtelijk moet worden bekeken&#13;
zou ook het mededingingsrecht in de&#13;
beschouwing betrokken moeten worden. Dat&#13;
kan de nodige problemen opleveren. Men zie&#13;
bijvoorbeeld eens de bepaling van art. 16, eerste&#13;
lid, onder a van het Suikersysteem 2002,&#13;
waarbij de overdracht van quota afhankelijk&#13;
wordt gesteld van de bereidheid van de verwerver&#13;
van het quotum om ook het leveringscontract&#13;
van de vervreemder over te nemen.&#13;
Ik zou zeggen: marktordening via privaatrechtelijke&#13;
afspraken is per definitie verboden!&#13;
Al met al blijft het bevreemdend dat de&#13;
marktordening voor suiker geheel privaatrechtelijk&#13;
afgedaan zou kunnen worden en&#13;
daarmee ook wezenlijk af blijft wijken van de&#13;
regeling voor het melkquotum.&#13;
D.W. Bruil</content><legacyfootnotes/><footnotes><footnote/></footnotes><auteurs/><published>2003-07-01 00:00:00</published><modified>2003-07-01 00:00:00</modified><editiondate>2003-07-01</editiondate><htmlpath>https://denhollander.info/artikel/4611</htmlpath></article>
</articles></edition>