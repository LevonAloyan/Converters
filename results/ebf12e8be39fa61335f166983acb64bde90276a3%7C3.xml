<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2006</searchword><id>4036</id><udhid>UDH:TvAR/4036</udhid><titel>Rechtsvormen van agrarisch ondernemen in Duitsland, België en Nederland</titel><searchwords><searchword>TvAR 5/2006</searchword><searchword>UDH:TvAR/4036</searchword></searchwords><attachments><attachment><name>2006_nr 5_Artikel_Mertens.pdf</name><extention>pdf</extention><url>https://denhollander.info/download/3995/ci</url></attachment></attachments><inleiding>Op 21 en 22 oktober 2005 vond weer het Dreiländeragrarrechtseminar plaats; een&#13;
dergelijk seminar wordt elk jaar gehouden met juristen van voormelde drie landen, en&#13;
wel in de buurt van het drielandenpunt. Deze keer werden we wat verder weg ontvangen&#13;
in het inmiddels weer herbouwde centrum van de stad Dresden.&#13;
Er waren 40 deelnemers, waaronder een Belg, 17 Nederlanders en 22 Duitsers.&#13;
Prof. dr. K. Witt, voorzitter van de Duitse vereniging voor agrarisch- en milieurecht,&#13;
heette ons welkom en dankte dr. W. Barran voor de organisatie.</inleiding><content>A DUITSLAND&#13;
Voor Duitsland sprak dr. Brigitte Wanitschek, advocaat te Berlijn.&#13;
Sinds het begin van de vorige eeuw bestaat er al agrarisch recht, landbouw komt&#13;
voor in het burgerlijk recht, pachtrecht, erfrecht, milieurecht en Europees recht. De&#13;
landbouw is nog steeds gebaseerd op het gezinsbedrijf. In het vroegere Oost-Duitsland&#13;
kwam bijna alleen de Landwirtschaftliche ProduktionsGesellschaft (LPG) voor,&#13;
maar sinds die Wende in 1991 groeit het landbouwbedrijf in het oosten langzaam naar&#13;
het aloude familiebedrijf en de personenvennootschap (Geselschaft Bürgerliches&#13;
Recht, GBR) toe zoals het in het westen ook naar die GBR toegroeit.&#13;
Boeren zijn moderne ondernemers geworden, die zich niet meer druk maken over&#13;
eigendom van grond maar over de exploitatie van grond en het verzorgen van genoeg&#13;
kapitaal en goed management voor hun onderneming. Er bestaan inmiddels tweemans-&#13;
bedrijven met 6000 hectare akkerbouw of met 10.000 varkens, welke om fiscale&#13;
redenen in besloten vennootschappen worden gevoerd. Alleen al in Brandenburg&#13;
bestaan 6500 bedrijven met 500 tot 7000 hectare grond.&#13;
De rechtsvorm waarin het bedrijf wordt gevoerd is niet alleen afhankelijk van de&#13;
bedrijfsopvolging maar ook van de aansprakelijkheid en het belastingregime.&#13;
1 Personenvennootschap&#13;
In de GBR (par. 705 BGB) zijn de vennoten voor het geheel van hun handelen aansprakelijk,&#13;
hetgeen eveneens geldt voor de Geselschaft fur Handelsgewerbe (par. 105&#13;
HGB). Beide rechtsvormen worden opgericht bij overeenkomst en moeten worden&#13;
ingeschreven in het Handelsregister.&#13;
Sinds 1997 kan de GBR zelf drager van rechten en plichten zijn en een bankrekening&#13;
hebben, terwijl via jurisprudentie in 2001 is komen vast te staan dat de GBR&#13;
haar aansprakelijkheid kan beperken door dit uitdrukkelijk te bedingen in het contract&#13;
met derden en tevens de mogelijkheid van beperking op haar briefpapier te vermelden.&#13;
Ook bestaat de commanditaire vennootschap, waarin de commandite aansprakelijk&#13;
is tot een beperkt bedrag en de andere vennoten onbeperkt. Het komt wel om redenen&#13;
van aansprakelijkheid en belastingen voor dat de commandite de manager is van het&#13;
bedrijf en het bedrijf wordt gevoerd in een GmbH, welke laatste de vennoot is.&#13;
Verder bestaat er nog de stille vennootschap (InnenGeselschaft), welke risicoverdeling&#13;
en winst en verlies vormvrij kan regelen.&#13;
2 Aansprakelijkheid&#13;
Wil men aansprakelijkheid verder dan zijn in het bedrijf gestoken kapitaal uitsluiten dan&#13;
zal men het bedrijf moeten voeren in een Aktien Geselschaft (AG) of een Geselschaft&#13;
mit beschränkter Haftung (GmbH) of binnen de rechtspersoon van een vereniging.&#13;
Deze rechtsvormen moeten vanwege die “uitgesloten” aansprakelijkheid worden opgericht&#13;
bij notariële akte.&#13;
Splitsing van landbouwbedrijven in meerdere vennootschappen zal steeds meer voorkomen&#13;
vanwege uitsluiting van aansprakelijkheid voor producten of milieuproblemen,&#13;
vanwege bedrijfstoeslagen en vanwege de continuïteit van het bedrijf.&#13;
Er bestaan 8800 GmbH’s; deze rechtsvorm is ideaal voor een onderneming waarin&#13;
kapitaal is ondergebracht, maar waarin het stemrecht en de aansprakelijkheid vrij te&#13;
regelen zijn. De GmbH met de directeur-grootaandeelhouder is in de landbouw in&#13;
opmars.&#13;
Spreekster vindt het begrip beschränkter Haftung overigens onzin omdat de&#13;
GmbH onbeperkt met haar gehele vermogen aansprakelijk is.&#13;
3 LPG&#13;
De leden van de LPG moesten na 1991 kiezen voor liquidatie van de onderneming of&#13;
voor een andere rechtsvorm. De wetgever wilde af van het samen produceren en verkopen&#13;
en wilde toe naar het samen arbeid verrichten. De meeste leden van de LPG&#13;
hebben toen gekozen voor voortzetting als coöperatieve vereniging naar burgerlijk&#13;
recht, waarna een gedeelte van de leden van de coöperaties het vermogen deelde en&#13;
zelf boer werd of ophield met het bedrijf. Er bestaan nu nog ongeveer 1200 coöperaties&#13;
met gemiddeld 1490 hectare grond. Sommige LPG’s zijn omgezet in een AG.&#13;
Inmiddels staat er nog € 2,5 miljard belastingschulden van vroegere LPG’s uit&#13;
waarvoor destijds een afbetalingsregeling is getroffen tot eind 2006; worden de schulden&#13;
dan niet betaald dan zullen deze coöperaties failliet gaan.&#13;
B NEDERLAND&#13;
Voor ons land sprak mr. S. Schenk over ondernemingsvormen in de agrarische sector.&#13;
1 Inleiding&#13;
De agrarische sector is voor de Nederlandse economie van groot belang. Zo werd in&#13;
2003 bij een invoer ter grootte van € 26,5 miljard een bedrag van € 45,3 miljard geëxporteerd.&#13;
Nederland telt ongeveer 84.000 agrarische bedrijven, welk aantal elke dag&#13;
met 10 daalt. De landbouwonderneming wordt voor 60% gedreven als eenmanszaak,&#13;
voor 33% als maatschap, voor 2,7% als vennootschap onder firma, en 3% als besloten&#13;
vennootschap met beperkte aansprakelijkheid (BV).&#13;
De agrarische sector heeft enkele bijzondere kenmerken. In de eerste plaats is de&#13;
agrarische sector een van de weinige sectoren waarin mensen als zelfstandig ondernemer&#13;
een beroep uitoefenen op een gezins- of familiebedrijf. Een tweede fenomeen&#13;
is dat de eigendom en het management van de onderneming zich doorgaans in één&#13;
hand bevinden. De agrarisch ondernemer houdt zoveel mogelijk de onderneming en&#13;
de daartoe behorende vermogensbestanddelen alleen in volledige eigendom. Dat geldt&#13;
(ook) voor de landbouwgrond en voor de productie benodigde productierechten,&#13;
zoals melk- en suikerbietenquotum.&#13;
De agrarische sector is naar zijn aard veelal sterk grondgebonden. Het is dan ook&#13;
van groot belang dat er naast eigendom een alternatieve juridische titel is voor het&#13;
gebruik van grond en andere productiemiddelen. Gedacht kan worden aan de pacht&#13;
van gronden en de huur (veelal betiteld als ‘lease’) van melkquotum. Verder is de&#13;
fiscale behandeling van de bij vervreemding van gronden en de verplaatsing van&#13;
bedrijven behaalde winst van groot belang. De sector dient de gemaakte verkoopwinst&#13;
belastingvrij te kunnen herinvesteren.&#13;
Een volgend punt betreft de onevenredig grote invloed van de overheid op de sector,&#13;
die grondgebonden is via de regelingen rondom de onteigening en verplaatsing&#13;
van bedrijven. Verder kunnen in dit verband genoemd worden de regeling rondom de&#13;
productierechten, de vanuit de EU doorgevoerde toeslagregelingen, de voortdurend&#13;
(ook onder invloed van ‘Brussel’) verzwaarde milieueisen en de eisen op het gebied&#13;
van dierenwelzijn.&#13;
Tot slot levert de agrarische sector een bescheiden rendement op het geïnvesteerde&#13;
kapitaal. Bij een zuiver economische benadering zou de gemiddelde Nederlandse&#13;
boer zijn onderneming onmiddellijk verkopen. Maar de gemiddelde Nederlandse&#13;
boer hecht in zeer grote mate aan de continuïteit van ‘zijn’ onderneming. Dit alles&#13;
heeft tot gevolg dat de meeste overgedragen ondernemingen in de familie blijven&#13;
(meer dan 90%!), waarbij in de meeste van deze gevallen overdracht plaatsvindt tegen&#13;
een zeer lage prijs, waarbij de overdrager dan ook nog voor een belangrijk gedeelte&#13;
voor de financiering zorgdraagt.&#13;
2 Rechtsvormen&#13;
Hiervoor werd al aangegeven dat de meeste agrarische bedrijven in Nederland familiebedrijven&#13;
zijn. In Nederland is de positie van het coöperatieve landbouwbedrijfsleven&#13;
nog steeds sterk. De leden van deze coöperatieve rechtsvorm zijn de landbouwers&#13;
zelf, en met de mond wordt door de coöperaties het boerenbelang nog beleden. In de&#13;
praktijk daarentegen begint een toenemende belangentegenstelling tussen boeren en&#13;
coöperaties zichtbaar te worden. De coöperatie heeft zijn eigen (markt)belang (denk&#13;
hierbij aan een gegarandeerde toevoer van goedkope grondstoffen, zoals melk en&#13;
aardappels), terwijl de leverende boeren juist gebaat zijn bij een zo hoog mogelijke&#13;
prijs. In de kring van toeleveranciers en afnemers zien we meestal de kapitaalvennootschap&#13;
(naamloze vennootschap en besloten vennootschap met beperkte aansprakelijkheid).&#13;
3 Mogelijkheden&#13;
Naar Nederlands recht kan een natuurlijk persoon zijn onderneming drijven zonder&#13;
dat hij daarvoor een keuze maakt voor een rechtsvorm. Er is in dat geval sprake van&#13;
een ‘eenmanszaak’, waarvoor de regels van het Burgerlijk Wetboek gelden. De ondernemer&#13;
is aansprakelijk voor de verplichtingen van zijn onderneming met zijn gehele&#13;
(huidige en toekomstige) vermogen.&#13;
Personenvennootschappen bestaan in Nederland in drie verschillende varianten: de&#13;
maatschap, de vennootschap onder firma (VOF) en de commanditaire vennootschap&#13;
(CV). In wezen betreft het in alle gevallen variaties op één en dezelfde rechtsvorm,&#13;
waarbij zich niet onbelangrijke verschillen, veelal gelegen op het gebied van de aansprakelijkheid&#13;
van de deelnemende partijen, kunnen voordoen. In deze rechtsvorm&#13;
brengen partijen vermogen en/of arbeid in, waarna zij voor gemeenschappelijke rekening&#13;
een onderneming drijven om het daarmee behaalde resultaat te verdelen.&#13;
Begin 2007 zal er een wetsvoorstel in werking treden waarbij de huidige maatschap&#13;
en de VOF zullen worden samengevoegd tot één nieuwe rechtsvorm, met als naam&#13;
‘openbare vennootschap (OV)’. Bij deze OV kan geopteerd worden voor rechtspersoonlijkheid,&#13;
waarmee een openbare vennootschap met rechtspersoonlijkheid (OVR)&#13;
ontstaat. Daarnaast blijven de CV en de CV met rechtspersoonlijkheid (CVR) bestaan.&#13;
De nieuwe rechtsvorm van de OV/OVR heeft als belangrijk kenmerk de hoofdelijke&#13;
aansprakelijkheid van alle deelnemende firmanten.&#13;
Een andere optie is de keuze voor de besloten vennootschap met beperkte aansprakelijkheid&#13;
(BV). Anders dan de huidige maatschap en VOF is een BV zelfstandig&#13;
drager van rechten en verplichtingen en heeft zij rechtspersoonlijkheid. De aansprakelijkheid&#13;
van de oprichters en aandeelhouders is beperkt tot het bedrag dat als&#13;
aandelenkapitaal aan de vennootschap is toevertrouwd. Wel kan deze beperkte aansprakelijkheid&#13;
worden doorbroken in geval van wanbeleid, waarbij het van belang is&#13;
dat het niet voldoen aan bepaalde formele verplichtingen (publicatie van de jaarrekening&#13;
bijvoorbeeld) aansprakelijkheid tot gevolg heeft. Niet alleen de schuldeisers van&#13;
een BV, maar in steeds sterkere mate ook de belastingdienst, trachten indien dat&#13;
noodzakelijk mocht zijn te komen tot een doorbreking van deze beperkte aansprakelijkheid.&#13;
Voor het kiezen van een rechtsvorm blijken van belang: fiscale aspecten voor 89%,&#13;
continuïteit voor 75% en bedrijfsovername voor 60%. In de praktijk blijkt men met&#13;
het thema ‘bedrijfsovername’ te bedoelen een fiscaalvriendelijke bedrijfsovername.&#13;
Ook het verschijnsel continuïteit is sterk fiscaal gekleurd. Continuïteit van de onderneming&#13;
kan bij een zware belastingdruk onmogelijk blijken te zijn. Daarmee is de fiscaliteit&#13;
verreweg de meest belangrijke factor bij de rechtsvormkeuze. Veel minder&#13;
(maar niet of veel minder gekwantificeerd) hechtte men aan factoren als financiering,&#13;
aansprakelijkheid en pensioenopbouw.&#13;
3.1 Inkomstenbelasting&#13;
Zowel degene die een eenmanszaak drijft als degene die deelneemt in een maatschap,&#13;
VOF of CV behaalt ‘winst uit onderneming’. Deze winst wordt belast met inkomstenbelasting.&#13;
Deze belasting (waarvan de heffing veelal gecombineerd plaatsvindt&#13;
met premieheffing) kent een tarief dat begint bij 7%, om vervolgens progressief op te&#13;
lopen tot 52%. Dit hoogste tarief wordt reeds bereikt bij een inkomen van ongeveer&#13;
€ 45.000.&#13;
Belangrijk hierbij is dat de Nederlandse belastingwetgeving voor ondernemers een&#13;
groot aantal fiscale vrijstellingen kent. Deze verminderen – in het bijzonder bij lagere&#13;
winsten – de fiscale druk aanzienlijk. Voor agrarisch ondernemers is de landbouwvrijstelling&#13;
van het grootste belang. Door deze vrijstelling blijft de winst die behaald&#13;
wordt bij de verkoop van landbouwgrond belastingvrij; voorwaarde hierbij is wel dat&#13;
de agrarische bestemming van de grond blijft gehandhaafd.&#13;
Transparantie&#13;
De personenvennootschap (maatschap,VOF, CN en OVR) is voor toepassing van de&#13;
inkomsten- en vennootschapsbelasting transparant. Dat geldt niet voor de omzet- en&#13;
de loonbelasting. Door deze transparantie wordt voorkomen dat de maatschap of&#13;
firma zelf belastingplichtig wordt. Was dat wel het geval, dan zou het samenwerkingsverband&#13;
tot een eiland van winst of verlies kunnen worden. Door de transparantie&#13;
zijn de achterliggende partijen zelfstandig belastingplichtig voor hun eigen winstaandeel&#13;
uit het samenwerkingsverband.&#13;
3.2 Vennootschapsbelasting&#13;
Een enkele agrarisch ondernemer drijft zijn agrarische onderneming in de vorm van&#13;
een BV. In het midden- en kleinbedrijf wordt deze rechtsvorm veel gebruikt, vooral&#13;
teneinde de aansprakelijkheid van de ondernemer te beperken. In de agrarische sector&#13;
speelt dit argument (ten onrechte) geen grote rol. De keuze voor een BV is meestal&#13;
fiscaal ingegeven. Vooral in de aanloop naar een emigratie worden veel agrarische&#13;
ondernemingen ingebracht in een BV. Doel daarbij is de bij de verkoop van de&#13;
Nederlandse onderneming behaalde opbrengst volledig (bruto) in de nieuwe onderneming&#13;
te investeren.&#13;
In bepaalde sectoren (tuinbouw, intensieve veehouderij) wordt de BV vaker aangetroffen.&#13;
Kenmerk van deze sectoren is dat zij weinig grondgebonden zijn en daarom&#13;
is de landbouwvrijstelling voor deze sectoren van groot belang.&#13;
De vennootschapsbelasting kent een proportioneel (vast) tarief van ruim dertig&#13;
procent. De afgelopen jaren is het tarief al gedaald, en voor de komende jaren is een&#13;
verdere verlaging voorzien. Er bestaat – net zoals in het Duitse systeem – een sterke&#13;
samenhang tussen het Vpb-tarief en het tarief voor winst uit aanmerkelijk belang. De&#13;
bedoeling hiervan is de gezamenlijke druk van Vpb en IB te beperken tot het hoogste&#13;
IB-tarief. In Duitsland wordt dit effect bereikt door de bate uit de wesentliche&#13;
Beteiligung slechts voor de helft in aanmerking te nemen, in Nederland wordt het-&#13;
zelfde effect bereikt door niet de bate maar het tarief (ongeveer) te halveren, en wel&#13;
van 52% naar 25%. De Vpb kent een met IB geschakeld winstbegrip. Zo zijn de&#13;
land- en bosbouwvrijstelling in de vennootschapsbelasting van overeenkomstige toepassing.&#13;
De vrijgestelde winst wordt echter niet ‘gelabeld’.&#13;
Er bestaan geen verschillende soorten Eigenkapital, zoals dat naar Duits recht wel&#13;
het geval is. Bij verkoop van de aandelen of bij uitkering van dividend wordt de eerder&#13;
vrijgestelde winst alsnog met 25% inkomstenbelasting getroffen. Uiteraard werkt&#13;
een en ander ongunstig uit voor de aandeelhouders in de BV.&#13;
4 Bedrijfsovername en continuïteit&#13;
De keuze voor een bepaalde rechtsvorm wordt verder bepaald door de mogelijkheden&#13;
om een onderneming op een fiscaal verantwoorde wijze te kunnen overhevelen naar&#13;
de volgende generatie. In de agrarische sector gaat 91% van alle bedrijven van ouders&#13;
op kinderen over. In het midden- en kleinbedrijf is dat weinig meer dan 30%. De&#13;
maatschap is in de overdracht een onmisbare schakel. Binnen de maatschap kan worden&#13;
gespaard en geïnvesteerd voor de latere opvolging.&#13;
Belangrijk verschil tussen inkomsten- en vennootschapsbelasting is dat de inkomstenbelasting&#13;
een faciliteit kent waardoor een onderneming reeds bij leven van de&#13;
ondernemer vrij van belasting kan worden overgedragen aan de volgende generatie.&#13;
Deze mogelijkheid kent de vennootschapsbelasting ook maar dan pas na het overlijden&#13;
van de aandeelhouder. Vererving is echter een ongelukkige wijze van bedrijfsopvolging.&#13;
Onenigheid binnen de familie ligt hierbij altijd op de loer. Belangrijk is&#13;
ook dat over een nog niet opengevallen nalatenschap geen rechtsgeldige overeenkomsten&#13;
(zoals een Erbversichtsvertrag) gesloten kunnen worden. De potentiële opvolger&#13;
kan dus nooit absolute zekerheid verkrijgen met betrekking tot zijn onderneming&#13;
voordat de nalatenschap is afgehandeld.&#13;
5 Conclusies en aanbevelingen&#13;
De keuze voor een bepaalde rechtsvorm in de agrarische sector wordt alleen door de&#13;
factor belastingen bepaald. Andere factoren zijn bijzaak of een afgeleide van de fiscale&#13;
problematiek, zoals bedrijfsopvolging. De hele sector kenmerkt zich verder door&#13;
uitermate bescheiden rendementen op het geïnvesteerd kapitaal. Toch heeft dit lage&#13;
rendement geen blijvende daling van de waarde van de productiemiddelen (zoals&#13;
quota en grond) tot gevolg. Het lijkt er op dat de sector op een doodlopende weg&#13;
terecht is gekomen: dure bedrijven en beroerde resultaten. Misschien kan de rechtsvormkeuze&#13;
een deel van de problematiek oplossen. Het beter verhandelbaar maken&#13;
van de onderneming, bij voorkeur in fracties of in aandelen, kan een oplossing bieden.&#13;
De rechtsvorm van de Kommandietgesellschaft auf Aktien (KGaA) spreekt inleider&#13;
zeer aan. De mogelijkheid van een maatschap of firma op aandelen zou in Nederland&#13;
een goede optie zijn; er kan ook gezocht worden naar mogelijkheden om derden in&#13;
de onderneming te laten participeren. Bij de huidige rendementen is dat echter weinig&#13;
zinvol. Als laatste redmiddel kan gedacht worden aan rechtsvormen waarbij de activa&#13;
(met name grond en quota) worden ondergebracht in een zelfstandige entiteit (een&#13;
stichting, wellicht een Treuhand-achtig instituut), hetgeen de problemen bij opvolging&#13;
en vererving zou kunnen oplossen.&#13;
C BELGIË&#13;
1 Landbouwvennootschap&#13;
Prof. dr. R. Gotzen uit Leuven spreekt over de rechtsvormen van het agrarisch bedrijf&#13;
in zijn land. Bijna alle landbouwbedrijven, op enkele grote tuinbouwbedrijven na, zijn&#13;
familiebedrijven.&#13;
In 1979 is in het Wetboek van vennootschappen in artikelen 789-838 de Landbouwvennootschap&#13;
(LV), met als doel de uitoefening van landbouw, ingevoerd. Dat&#13;
doel is uitgebreid omschreven en gaat van akkerbouw, veehouderij, tuinbouw en&#13;
boomteelt tot verwerking en vermarkting van producten. De bedrijfsleider van de LV&#13;
moet fulltime-boer zijn. Wordt hij parttimer dan kan de vennootschap worden voortgezet,&#13;
maar het Openbaar Ministerie kan deswege ontbinding vorderen. Er kunnen&#13;
meerdere natuurlijke personen, ook niet-boeren, vennoot worden in de LV maar ze&#13;
zijn dan ook aansprakelijk voor schulden van de LV tenzij ze commanditaire vennoot&#13;
zijn. Rechtspersonen kunnen in de LV geen vennoot worden omdat zij volgens de&#13;
wetgever kapitalistische invloeden zouden kunnen uitoefenen op de onafhankelijkheid&#13;
van de boer. De vennoten zijn volledig aansprakelijk voor de schulden van de&#13;
LV, maar de Staat garandeert 90% van de terugbetaling van landbouwkrediet; deze&#13;
garantie geldt niet voor de Besloten Vennootschap met beperkte aansprakelijkheid&#13;
(BV) aangezien zij van de banken geen landbouwkrediet krijgt en daarom niet als&#13;
rechtsvorm voorkomt in de landbouw.&#13;
Volgens jurisprudentie kan de NV niet, maar de LV wel pachten. Grond wordt niet&#13;
in eigendom ingebracht in de LV maar in langdurige pacht zodat het gebruik kan&#13;
doorgaan bij overlijden van de eigenaar of bij grondoverdracht.&#13;
Het probleem in de landbouw is de bedrijfsoverdracht; denk daarbij aan de overdracht&#13;
van quota of milieuvergunningen en aan aansprakelijkheid en estate-planning;&#13;
veel wordt opgelost via pacht, vruchtgebruik en het huwelijksgoederen- en erfrecht.&#13;
Ofschoon velen zich voor productenaansprakelijkheid verzekeren zullen vanwege&#13;
andere aansprakelijkheden zich toch steeds meer bedrijven gaan splitsen en zich gaan&#13;
organiseren in meerdere rechtspersonen. De LV blijft echter de ideale rechtsvorm&#13;
voor het agrarisch bedrijf.&#13;
2 Gemeenschappelijk landbouwbeleid&#13;
In deze politiek, welke is ingevoerd in 2005 bij EG-Verordening 1782/2003,1 is prijsondersteuning&#13;
voor producten vervangen door directe betalingen aan de boeren zelf&#13;
bij wijze van inkomensondersteuning. Dit nieuwe beleid verknoopt toeslagrechten&#13;
met eisen van milieu, dierenwelzijn en voedselveiligheid en zelfs met braaklegging&#13;
van grond. De nakoming van die verknoopte voorwaarden zal moeten worden&#13;
gecontroleerd en men kan de toeslagen zonodig tot vijf jaar na betaling terugvorderen.&#13;
Deze controle zal problemen gaan opleveren vanwege de matige naleving van de&#13;
Nitraatrichtlijn en de Vogelrichtlijn. De Nitraatrichtlijn is nog niet geïmplementeerd&#13;
maar de cross-compliance wordt gecontroleerd via de grondboekhouding. Ook is nu&#13;
controle mogelijk via de Natuurbeschermingswet. Misschien gaan de boeren straks&#13;
wel schadevergoeding van de staat vorderen als ze minder mest mogen uitrijden. Er&#13;
zal nog de nodige jurisprudentie van het Europese Hof over de controles ontstaan.&#13;
Artikel 2a van voormelde verordening definieert een landbouwer als een natuurlijke&#13;
of rechtspersoon of een vereniging van natuurlijke personen of rechtspersonen,&#13;
waarvan het bedrijf zich in het gebied van de Gemeenschap bevindt en welke de landbouw&#13;
uitoefent. Deze definitie is in België overgenomen zodat een boer ook qua toeslagrechten&#13;
zijn bedrijf kan organiseren in de rechtsvorm die hem het beste aanstaat.&#13;
3 Coöperatie&#13;
Er bestaan al vanouds veel coöperaties in België, vooral in de sectoren melk, groente&#13;
en fruit. Vanaf 18 augustus 20062 is het mogelijk een Europese Coöperatieve Vennootschap&#13;
(SCE) op te richten. Deze kan haar werkgebied hebben in de gehele Europese&#13;
Gemeenschap of in een deel ervan. Deze SCE kan worden opgericht door ten&#13;
minste vijf natuurlijke of rechtspersonen die gevestigd zijn in minstens twee lidstaten.&#13;
De SCE vormt de ideale structuur voor internationaal werkende coöperaties.&#13;
D DISCUSSIE&#13;
Het meeste van de discussie is hierboven bij het betreffende land al vermeld, maar&#13;
hier vermeld ik nog wat losse opmerkingen.&#13;
Duitsland&#13;
– Volgens jurisprudentie is het mogelijk dat een Duitse Holding AG civielrechtelijk&#13;
aansprakelijk is voor de schulden van haar dochtervennootschappen. In Nederland&#13;
is dat fiscaalrechtelijk ook zo.&#13;
– Banken vragen bij het voeren van een landbouwbedrijf in een rechtspersoon toch&#13;
altijd privé-garantie van de betreffende boer en daarom is de beperking van aansprakelijkheid&#13;
een wassen neus. Dit geldt in Nederland ook.&#13;
– Vererving van het lidmaatschap van de coöperatie aan een niet-boer is mogelijk.&#13;
Dit is in Nederland ook mogelijk maar de erfgenamen moeten dan wel statutair&#13;
hun rechten te koop aanbieden aan de coöperatie.&#13;
Nederland&#13;
– Een Nederlander die bedrijven heeft in Duitsland en in Nederland wordt in beide&#13;
landen in principe fiscaal belast.&#13;
– Door de invoering van de General Food Law in 2006 is voor boeren weer extra&#13;
aansprakelijkheid ontstaan. Omdat verzekeringen niet alle aansprakelijkheden&#13;
dekken is het voeren van het agrarisch bedrijf in een BV aan te bevelen.&#13;
België&#13;
– Naar aanleiding van een vraag of het lid van de coöperatie nog macht in de Belgische&#13;
coöperatie heeft wordt positief geantwoord, want wanneer hij geen macht&#13;
zou hebben wordt de coöperatie met een rechterlijke omzetting in een naamloze&#13;
vennootschap bedreigd.&#13;
– Het is opvallend dat Nederlandse boeren zich wel in Oost-Duitsland vestigen en&#13;
Belgische niet. De oorzaak daarvan is dat in België de grond nog goedkoop is en&#13;
bovendien vestigen de Belgen zich liever in Frankrijk.&#13;
E TOESLAGRECHTEN IN DUITSLAND&#13;
Op verzoek van velen uit het gehoor vertelt dr. W. Krüger van de Duitse Boerenbond&#13;
iets over de toeslagrechten in Duitsland. De rechten worden, afgezien van de dierpremies&#13;
en de tuinbouwgrond, vastgesteld naar de bewerkte oppervlakte op 17 mei&#13;
2005; op deze manier rust op 99% van de in aanmerking komende oppervlakte toeslag.&#13;
Alle oppervlakte van meer dan 0,3 hectare telt mee, ook wanneer deze in gebruik&#13;
was bij hobbyboer, klooster of commune. Ook boeren die bewijsbaar grond kochten&#13;
in 2005 krijgen daarop vanaf 2006 toeslag. De bedoeling is dat de eerste toeslag&#13;
betaald wordt tussen 1 december 2005 en 1 juni 2006, maar de controle zal niet op&#13;
tijd zijn gebeurd en daarom krijgen de boeren 80% voorschot in december 2005.&#13;
Voor activering van de oppervlakte moet deze minstens 10 maanden in 2005&#13;
bedrijfsmatig zijn gebruikt; dit geeft problemen als de pacht pas is ingegaan in april of&#13;
mei 2005. De Europese Commissie heeft daarom goedgekeurd dat er twee verschillende&#13;
data voor het begin van de 10-maanden-periode kunnen worden gemeld. Vroeger&#13;
kwamen er steunverschillen van € 210 tot € 360 per hectare in de bondslanden&#13;
voor, maar dat is nu met deze toeslagen volledig rechtgetrokken.&#13;
Het is duidelijk dat de toeslagrechten toekomen aan de pachter, maar de vraag&#13;
blijft wat er bij pachtbeëindiging moet gebeuren; zouden ze naar de verpachter overgaan,&#13;
dan zou dat niet kunnen wanneer deze geen boer zou zijn. Men wacht de&#13;
betreffende jurisprudentie af.&#13;
De toeslagrechten zijn nu nog niet verkoopbaar, dat kan pas nadat ze in februari&#13;
2006 definitief zijn toegewezen en juist zijn geregistreerd bij het Ministerie van Landbouw.&#13;
Er komt voor boeren een handelsbeurs voor toeslagrechten, evenals die er nu&#13;
al is voor suikerquota. Probleem op de beurs wordt de waarde van een toeslagrecht,&#13;
immers in 2010 gaan de toeslagen omlaag maar niermand weet met hoeveel. In ieder&#13;
geval vragen verpachters nu al geld voor activering van toeslagrechten op hun te verpachten&#13;
grond.&#13;
De juiste toepassing van de cross-compliance is onduidelijk, maar vermoed wordt&#13;
dat niet-nakoming ongeveer 4% korting op de rechten zal veroorzaken; thans wordt&#13;
slechts gecontroleerd op de Nitraatrichtlijn en op oormerken; nadere criteria zullen&#13;
in 2006 door de EU worden vastgesteld.</content><legacyfootnotes>* Mr. L.P.J. Mertens is zelfstandig jurist en verbonden aan Schraven cs Belastingadviseurs BV te Tilburg.&#13;
1. PbEG L 270/1.&#13;
2. EG-Verordening 1435/2003, PbEG L 207/1-24.&#13;
</legacyfootnotes><footnotes><footnote/></footnotes><auteurs>mr. L.P.J. Mertens</auteurs><published>2006-05-01 00:00:00</published><modified>2006-05-01 00:00:00</modified><editiondate>2006-05-01</editiondate><htmlpath>https://denhollander.info/artikel/4036</htmlpath></article>
</articles></edition>